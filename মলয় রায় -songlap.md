# সমীর রায়চৌধুরীর সঙ্গে ছোটো ভাই মলয়ের কথাবার্তা
-----------------

* মলয়: লেখক-কবির কাজ কি কেবল চিন্তা করা ? এবং সেই চিন্তাকে লিখিত ফর্মে আটক করেই তাঁর কাজ শেষ? নাকি লেখার মাধ্যমে তাকে অতিক্রম করা, এবং সামাজিক চিন্তা-প্রক্রিয়াকে প্রভাবিত করা? উনিশ শতকে তা সম্ভব ছিল । এখন ?

* সমীর: চিন্তার মাধ্যমে ভাব ও ভাষার সামঞ্জস্য গড়া । প্রকাশময়তার সম্প্রসারণ ও ব্যাপ্তি ঘটানো, যার ফলে পূর্ব অবস্হান থেকে ভাষা আরও সমৃদ্ধ হয়ে নবাঞ্চলের সংযোজন করে নতুন প্রজন্মের ভাষা হয়ে উঢ়বে । সম্প্রসারণ মানেই তো অতিক্রম, আর কবি ও লেখকের প্রধান সামাজিক দায়বদ্ধতা ভাষার প্রতি, কেননা, ভাষাকে উত্তরোত্তর সমাজের আরও যোগ্য করে তোলা । ভাষা বদলে গেলে সামাজিক প্রক্রিয়া স্বতঃ প্রভাবিত হয় । উনিশ শতকে যেভাবে প্রভাবিত হত আজ আর তেমন সম্ভব নয় । বিদ্যাসাগর, রামমোহন, রবীন্দ্রনাথ প্রমুখেরা নিজেদের লেখালিখির মাধ্যমে আইনকানুনকে প্রভাবিত করতে পেরেছিলেন । আজ যেমন অরুন্ধতী রায়কে দেখা যায় মেধা পাটকরের সঙ্গে আ্ন্দোলন করছেন । নর্মদা বা!ধের উচ্চতা হ্রাস এবং সংলগ্ন জনবসতিগুলোর পুনর্বাসন সম্পর্কে তাঁদের আন্দোলনের ফলে সমাজ, রাষ্ট্র প্রভাবিত হয়েছে, আন্দোলন অনেকটা সফলতা পেয়েছে । মুশকিল এই যে, আজ রাষ্ট্র স্বয়ং প্রতিবাদীর ভূমিকা নেয় । যার ফলে কবি-লেখকের ভুমিকাকে হজম করে নেয় বা বানচাল রাখে । ইনটারনেট এবং ব্লগ ব্যবহার আজ অন্যতম উপায়, এবং কবি-লেখকরা ঠিক তাই করছেন । আরেকটা কথা, বাংলাভাষা ক্রিয়াভিত্তিক ভাষা, প্রত্যেক শব্দের একাধিক অর্থ । ব্যক্তি, দাম্পত্য, সমূহ সবই সেই অর্থময়তার পরিসরে অন্তর্ভূক্ত । যে-কারণে শব্দগুলির অর্থময়তার বীজমন্ত্রে যথেচ্ছ সম্প্রসারণের খোলা সম্ভাবনা । মনুষ্যসমাজ বা মানবপ্রজাতি টিকে আছে তার চিন্তাচেতনার ও ভাষার উত্তরোত্তর সম্প্রসারণের মাধ্যমে ।

* মলয়: রবীন্দ্রনাথ, জীবনানন্দ, বিনয় মজুমদার বিজ্ঞান ও সাহিত্যকে যেভাবে সম্পৃক্ত করেছিলেন, তুমি তাথেকে সম্পূর্ণ পৃথক একটি ধারা প্রবর্তন করেছ । তুমি যে-কোনো কবিতা অথবা গল্পকে বিজ্ঞানের বিভিন্ন দৃষ্টিকোণ থেকে বিনির্মাণ করে সমালোচনার যে নতুন পথ খুলে দিলে, সে-পথে অন্যান্য আলোচকদের দেখা যায় না । পথটি কি অগম্য? নাকি বিজ্ঞান সম্পর্কে আগ্রহীর অভাব? বা পশ্চিমবঙ্গে শিক্ষার অবনমন জনিত?

* সমীর: পথ অগম্য নয় । তবে বিজ্ঞানদর্শন সম্পর্কে পশ্চিমবঙ্গে তুলনামূলকভাবে আগ্রহীর অভাব । শিক্ষার অবনমনও তার কারণ । তাছাড়া দলমত নির্বিশেষে চিন্তাচেতনাকে অবদমিত রাখার জন্য অবিরাম ক্ষমতা প্রয়োগ করে চলেছেন; সমালোচনার ধারাবাহিকতা থেকে মুক্তি নিয়ে আর কেউ ভাবছেন না । যদিও তরুণ প্রজন্মের বেশ কিছু কবি-লেখকের কাছে আমার আলোচনাগুলি বেশ আগ্রহ সৃষ্টি করেছে । অনেক কবি-লেখক চান আমি তাঁর সম্পর্কে এই আলোচনাপদ্ধতিতে লিখি । অবশ্য আমার বেলায় তেমন আলোচককে দেখা যায় না । সম্প্রতি নীলাঞ্জন চট্টোপাধ্যায়, অরবিন্দ প্রধান, ধীমান চক্রবর্তী, অলোক গোস্বামী, মুর্শিদ এ এম প্রমুখ লেখকরা তাঁদের আলোচনায় আমার লেখার এই দিকগুলো নিয়ে সংক্ষিপ্ত আলোচনা করেছেন । বাংলাদেশে পদার্থবিজ্ঞানীরা এই ধারায় লিখছেন, এমনকি ব্লগে এই ধরণের লেখালিখি দেখা যাচ্ছে । আজ বিজ্ঞানপ্রজুক্তি দ্রুতগতিতে জীবনযাপনকে বদলে দিচ্ছে । সাহিত্য এবং আলোচনা বিজ্ঞানদর্শন থেকে গা বাঁচিয়ে থাকতে পারে না । আমার কবিতা, ছোটগল্প, প্রবন্ধের বইগুলোর চাহিদা থেকে পাঠকের রুচিবোধের পরিবর্তনের ঈঙ্গিত স্পষ্ট ।

* মলয়: তোমার বাঁশদ্রোণির বাড়িতে আশির দশকের শেষ থেকে দেখা গেছে লেখকরা, লেখক-গোষ্ঠীও, জ্ঞানান্বেষণের জন্যে এসেছেন, তোমারই চিন্তাকে তাঁরা লিখিত রূপ দিয়েছেন; কবিতা, প্রবন্ধ লিখেছেন, গল্প লিখেছেন—-তারপর ভুলে গেছেন তোমায় । এমনকী অনেকে অস্বীকার করেন, আর কেউ-কেউ বিরুদ্ধেও বলেন । এখনও অনেকে প্রায়ই আসেন তোমার কাছে, একই উদ্দেশ্যা । তোমার খারাপ লাগে না?

* সমীর: হ্যাঁ, এনেকেই এসেছেন, গেছেন, থেকেছেন । আমার খারাপ লাগেনি । বরং আনন্দিত হয়েছি সঙ্গোপনে । এক সময় বিজ্ঞাপনও দিয়েছিলুম তরুণরা যেতে আসেন । যেমন প্রেসিডেন্সির ছাত্র-ছাত্রীরা দলবেঁধে নিয়মিত আসতেন । বন্ধুদের মধ্যে যারা পরবর্তী সময়ে প্রতিষ্ঠানে জায়গা খুঁজে নিয়েছেন, কলকে পেতে চেয়েছেন, পুরস্কার চেয়েছেন, বিদেশযাত্রার দলে জায়গা চেয়েছেন, তাঁরা স্বভাবতই আজ উল্টো কথা বলেন । এমনকী তাঁদের স্ত্রী, এবং পূর্বনির্ধারিত আলোচকরা সেই বন্ধুর মৃত্যুর পর ডাহা মিথ্যা কথা নির্লজ্জভাবে বলে যাচ্ছেন । সঙ্কোচ বোধ করেন না । এসবের জন্যে দুঃখ করার সময় পাই না । নতুন-নতুন ভাবনায় মেতে থাকি । তরুণ লেখকরা আজও তেমনই আসেন । সব কাজ তো আমি একা করা উঠতে পারব না । অতএব কাজ ভাগ করে দিয়েছি এবং দিচ্ছি অনেকের মধ্যে । ‘হাওয়া৪৯’-এর মাধ্যমেও অনেক নতুন ধারার লেখক উঠে এসেছেন এই পদ্ধতির মাধ্যমে । আমার এবং তাঁদের কাজের চাহিদা থেকে বোঝা যায় পাঠকমহলের আগ্রহ । যে আলোড়ন সৃষ্টি করে বইগুলোর, আর ‘হাওয়া৪৯’-এর চাহিদা থেকে…কৌরব…কালিমাটি, তাঁদের পত্রিকা-ওয়েবসাইটে দেন । তাঁদের পাঠকমহল বিশাল । বিজ্ঞান-প্রযুক্তিকে প্রত্যেক লিটল ম্যাগাজিনের গ্রহণ করা উচিত বলে আমি মনে করি ।

* মলয়: তোমার কলেজ-জীবনের সময় থেকে দীপক মজুমদার, সুনীল গঙ্গোপাধ্যায়, শংকর চট্টোপাধ্যায়, সন্দীপন চট্টোপাধ্যায়, তারাপদ রায়, বিমল রায়চৌধুরী, উৎপলকুমার বসু, বিনয় মজুমদার, শক্তি চট্টোপাধ্যায়, সন্তোষকুমার ঘোষ, দীপেন বন্দ্যোপাধ্যায় প্রমুখ পাটনা, উত্তরপাড়া, চাইবাসা, ধানবাদ, ভাগলপুর, দ্বারভাঙ্গা, মজফফরপুর, দুমকা, ডালটনগঞ্জ ইত্যাদি বাসায় নিয়মিত যেতেন । তাঁদের স্মৃতিচারণামূলক লেখায় তোমার উপস্হিতির অভাব দেখা যায় । তা কি তুমি দীর্ঘ দিন বাইরে ছিলে বলে? নাকি হাংরি আন্দোলনে জড়িয়ে পড়েছিলে বলে? অথবা তোমার ট্রাইবাল ইন্সটিংক্ট নেই বলে?

* সমীর: স্মৃতিচারণায় না থাকা স্বাভাবিক । কেননা, অনেক তথভ ও সত্য ফাঁস হয়ে যেতে পারে । নানা ধরণের পার্থিব ভীতি তাঁদের মনে কাজ করে । হিসেব করে লেখেন । বাদ দেয়াকেই সহজ উপায় বলে মনে করেন । আবার হয়তো দীর্ঘদিন বাইরে থেকেছি, কলকাতার কৌশলগুলো রপ্ত করতে পারিনি । হাংরি আন্দোলন বা অধুনান্তিক চিন্তাচেতনা বা যে কোনো নতুন ধারণা আধুনিকতামনস্ক বন্ধুদের কাছে একটা বিশাল অন্তরায় । তাছাড়া, তাঁরা অনুগামী গড়ে তুলতে অধিক মনোযোগী । তাঁদের বেশিরভাগে আবিষ্কারকের ভূমিকায় দেখি না, সংযোগমনস্ক নয় ।

* মলয়: তোমার সাহিত্যিক সহপাঠী ও বন্ধুরা প্রায় সকলেই ৫০ দশকে কম্যুনিস্টবিরোধী ছিলেন। পাটনায় তুমি সি.পি.আই-এর সঙ্গে যুক্ত ছিলে । তোমার বন্ধুদের কেউ-কেউ অতুল্য ঘোষের সংবাদপত্রের সঙ্গে যুক্ত ছিলেন । বামপন্থীরা সর্বত্র ক্ষমতা দখলের পর তাঁরা ভোল পালটে ফেললেন । তুমি তখনও ক্ষমতাকেন্দ্র থেকে নিজেকে সরিয়ে রেখেছিলে । এখনও রেখেছ । ভোল পাল্টাওনি । তোমার কি কোনো নিজস্ব দার্শনিক-রাজনৈতিক অবস্হান আছে?

* সমীর: হ্যাঁ, সেই বন্ধু প্রথম যৌবনে ‘জনসেবক’ পত্রিকায় রবিবাসরীয় পাতা দেখতেন । আজ অবস্হান বদল করে ঠিক তার বিপরীত-পক্ষের সঠ্গে সম্পর্ক রাখেন । প্রতিষ্ঠানের পক্ষে থাকতে চান । আমার কোনো দলগত অবসহান নেই । বরং প্রতিনিয়ত চিন্তাভাবনার মাধ্যমে জীবনের লক্ষণ থেকে জীবনর্দনকে আত্মস্হ করি, বিনির্মাণ করি, লিখি । ক্ষমতাকেন্দ্রের মুখাপেক্ষী নই । লোভ ও লোভতাড়িত অবস্হান মৃত ও জীবিত বন্ধুবান্ধবদের আছে, যা আমি গোড়া থেকে পরিহার করেছি । সবচেয়ে আশ্চর্যের বিষয়, তাঁরা সংকলন সম্পাদনা করেন এবং পরিকল্পিতভাবে আমাকে বাদ দেন । হাংরি আন্দোলন সম্পর্কে জেনেশুনে তবু উচ্ছাকৃতভাবে ভুল ব্যাখ্যা করেন । এমনকী অধুনান্তিক সম্পর্কে একই ধরণের চাতুর্যের আশ্রয় নেন । আর হ্যাঁ, আমি অভেদ বা সাম্যে বিশ্বাস করি । অভেদ বা সাম্য থেকেই সামঞ্জস্যে পৌঁছানো সম্ভব । লিটল ম্যাগাজিনের পরিসরকে মেইনস্ট্রিম পরিসরের ক্রিটিক মনে করি ।

* মলয়: ‘সবার উপর মানুষ সত্য তাহার উপরে নাই’ কিংবা ‘মানুষই সবকিছুর কেন্দ্রে’ অথবা ‘ঈশ্বরের সিংহাসনে বসার অধিকার কেবল মানুষের” এরকম কথা গত তিন শতক যাবত আমরা শুনে আসছি । তোমার বক্তব্য কী?

* সমীর: এসব তথাকথিত আপ্তবাক্যের পরিণাম আজ মানুষ হাড়ে-হাড়ে টের পাচ্ছে । দিনকেদিন কেন্দ্রহীনতা বা একাধিক কেন্দ্রের ধারণা নানা স্তরে স্বীকৃতি পাচ্ছে । ক্ষমতাকেন্দ্রগুলো থেকে শিখছে । রাজনীতিবিদরা আজও বলেন..মানুষ চাইছে, মানুষ বলছে—অথচ তাঁরা ভালো ভাবেই জানেন, মানুষ তা বলছে না, মানুষ তা চাইছে না…এমন কি তাদের কথা শুনে মনে হয়, সমাজ বা প্রখরতি কোনো গুরুত্বপূর্ণ ব্যাপার নয় । আজ রাজনীতিতে কান্ডজ্ঞানহীন এবং অর্থশিক্ষিত রাজনীতিবিদদের উপস্হিতি বেড়েছে । বাহুবলি আর অপরাধীরাও প্রতিনিধিসভায়, সংসদে দেখা যাচ্ছে । ক্ষমতার পরিসরের উৎস এবং গঠন মননজাত বা মানসিক নয়, বরং ফিজিকাল…গায়ের জোরের বোলবালা । আরেকটা জিনিস মনে রাখা দরকার । মানুষ বিবর্তনের শীর্ষে এবং বিবর্ধনের একমাত্র উত্তরাধিকারী । প্রকৃতি তাকে সেখানে পৌঁছে দিয়েছে । প্রকৃতির প্রদূষণ মানে তো শুধু আর আবহাওয়ার প্রদূষণ নয়, মননবৃত্তিরও প্রদূষণ, মানবসমাজের প্রদূষণ । প্রকৃতি মানে তো শুধু নেচার বা নিসর্গপ্রকৃতি নয় । মানবপ্রকৃতি প্রকৃতিরই এক স্পৃহা । এই প্রকৃতিস্হ সিংহাসনই তার উচ্চতার পরিমাপ । ‘আপ্তবাক্য’ মানুষকে এক জায়গায় আটকে রাখে । উত্তরোত্তর যাত্রার দিকে নিয়ে যায় না ।

( কালিমাটি নং ৯৩ থেকে পুনঃপ্রকাশিত )
