# বাপী চক্রবর্তী নিয়েছেন মলয় রায়চৌধুরীর সাক্ষাৎকার
-----------------

* বাপী: আপনাকে হাংরি আন্দোলন বা ক্ষুধিত প্রজন্ম সাহিত্য আন্দোলনের কবি বলে চিহ্ণিত করা হয়ে থাকে। এটা কি যুক্তিসঙ্গত ? কেননা হাংরি আন্দোলনের সময়ে আপনার কেবল দুটি কাব্যগ্রন্হ প্রকাশিত হয়েছিল বলে জানি। সুনীল গঙ্গোপাধ্যায় কর্তৃক প্রকাশিত শয়তানের মুখ আর সুবিমল বসাক প্রকাশিত জখম । অথচ আপনার সাহিত্য খ্যাতি মূলত হাংরি আন্দোলন ফুরিয়ে যাবার কুড়ি বছর পর প্রকাশিত কাব্যগ্রন্হ মেধার বাতানুকূল ঘুঙুর এবং উপন্যাস ডুবজলে যেটুকু প্রশ্বাস থেকে শুরু । বিদগ্ধ পাঠকসমাজ তো তা-ই বলেন । আপনি কি ব্যাপারটা নিয়ে আত্মসমীক্ষা করেছেন মলয়দা ?

** মলয়: ত্রিশ-চল্লিশ বছর আগে ওভাবে চিহ্ণিত হতুম বটে । তার কারণ , আমিই হাংরি আন্দোলন শুরু করেছিলুম এখন, আরও বইপত্র প্রকাশিত হবার পর, বিসেষ আর কেউ অমন ব্রঅন্ডিং করেন করেন না মনে হয়। আমার গদ্য-পদ্য নিয়ে তপোধীর ভট্টাচার্য, সত্যজিৎ বন্দ্যোপাধ্যায়, উদয়ন ঘোষ, বারীন গোষাল, অজিত রায়, জাহিরুল হাসান, সমীর সেনগুপ্ত প্রমুখ ২০০১ সালে যে-সমস্ত আলোচনা করেছেন, তাতে তো কই তোলাই হয়নি কথাটা। তুমি কলকাতা থেকে এত দূরে থাক বলে সম্ভবত অতীত গরিমায় আপ্লুত রয়েছ। আমি চাই আমার লেখার মূল্যায়ন হোক । আমার মূল্যায়ন তো চাই না।

* বাপী: আমার মনে হয় যে আপনার ভাবমূর্তির সঙ্গে ওতপ্রোতভাবে জড়িয়ে রয়েছে হাংরি ইমেজ , এবং সেই ইমেজের তলায় আবছা হয়ে গেছেন কবি ও গদ্যশিল্পী মলয় রায়চৌধুরী। অজিত রায় আপনার যে হাংরি সাক্ষাৎকারমালা সম্পাদনা করেছেন, তাতে পনেরোজনই হাংরি নিয়ে একঘেয়ে প্রশ্ন করেছেন । রতন বিশ্বাস আপনাকে নিয়ে আহবকাল পত্রিকার যে বিশেষ সংখ্যা ২০০২ সালে বইমেলায় প্রকাশ করেছেন, তাতেও আপনার হাংরি ইমেজকে গ্লোরিফাই করেছেন। এ-বিষয়ে আপনার প্রতিক্রিয়া কী ?

**  মলয়: আধুনিকতাবাদী আলোচকরা লেখাটিতে প্রবেশের সহজ দরোজা হিসাবে লেখকে আঁকড়ে ধরতেন । আর ইমেজ হাতে পেলে তো আরও সুবিধে। ব্যাপারটা ঔপনিবেশিক । ইউরোপের চাপানো । সনাতন ভারতীয় ভাষাসাহিত্যগুলোর রচনাকারকে গুরুত্ব দেয়া হয়নি । কৃত্তিবাস ওঝা বা ভারতচন্দ্রের ইমেজের কথা ভাবা হয় না । ব্রিটিশ সাম্রাজ্য এনেছিল কৌমনিরপেক্ষ ব্যক্তির ভাবকল্প । তারা বিদেয় হবার পর আমাদের উত্তরঔপনিবেশিক কালখণ্ডে আধুনিকতাবাদের প্রকোপ শেষ হয়ে আসছে। যে সমস্ত আলোচক এখনও ইউরোপীয় আধুনিকতাবাদের অনুশাসনে মজে আছেন , তাঁরাই পাঠবস্তুকে গুরুত্ব দেবার বদলে লেখককে দ্যান। সাহিত্য আলোচনায় ভাবমূর্তির ক্যানন নিয়ে আদিখ্যেতা তুঙ্গে তুলেছিল ইউরোপীয় সাম্রাজ্যবাদের অধিবিদ্যাগত মননবিশ্ব। তবে অনেকেই বলেন যে আমি আমার রচনাবলীকে অতিক্রম করে যাচ্ছি। এ-ব্যাপারে আমার করণীয় কিছু নেই।

* বাপী: জন্ম, কৈশোর, যৌবন, পড়াশোনা সবই পাটনায়। বাখরগঞ্জের ইমলিতলা বস্তিতে কেটেছে আপনার ছোটোবেলা । আপনার উৎসভূমির সঙ্গে মধ্যবিত্ত প্রবাসী লেখক বিভূতিভূষণ, শরদিন্দু, বনফুল, সতীনাথ, সুবোধ ঘোষ প্রমুখের তুলনা অসম্ভব। ঐ পশ্চাৎপটে আপনি বাংলা ভাষার একজন অগ্রগামী লেখক হলেন কীভাবে ?

**  মলয়: অন্যান্য লেখকরা অর্থ, যশ, প্রতিপত্তি, সংবর্ধনা, পুরস্কার ইত্যাদির জন্য লেখেন । আমার সাহিত্যকর্ম হল পশ্চিমবাংলার আদি নিবাসী পরিবারের সদস্য হবার প্রেক্ষাপটে আউটসাইডার হিসাবে পশ্চিমবাংলার সংস্কৃতিতে প্রবেশের প্রয়াস। আহবকাল পত্রিকা নবম শতাব্দী থেকে আমার বংশলতিকা ছেপেছে । আমার মনে হয় না আর কোনো বাঙালি লেখক নিজের সংস্কৃতির সঙ্গে এভাবে যুক্ত থাকার চাপ বরদাস্ত করেছেন। তাছাড়া মিশনারি স্কুল আর ব্রাহ্ম স্কুলে পড়ার প্রেক্ষিতও ছিল সাহিত্যের জন্য উৎসাহব্যঞ্জক ।

* বাপী: সাহিত্য নিয়ে আন্দোলন কি একান্ত প্রয়োজনীয় ? কী উদ্দেশ্য নিয়ে শুরু করেছিলেন হাংরি আন্দোলন ?

**  মলয়: বাংলা সাহিত্যে আন্দোলন ওই একবারই হয়েছে । সুতরাং তার নিশ্চয়ই সামাজিক-রাজনৈতিক কারণ ছিল । সমাজতাত্ত্বিকরা ব্যাখ্যা দেবেন। উত্তরঔপনিবেশিক জমানায় আর কোনো আন্দোলন হওয়া সম্ভব নয়। তার কারণ ভোগবাদী সমাজের দ্রুতি। সুতরাং সাহিত্যে আন্দোলন প্রয়োজনীয় কিনা এ প্রশ্ন অবান্তর ।

* বাপী: বাংলা সাহিত্যে এমন একটা আন্দোলনের সূত্রপাত কলকাতা কিংবা পশ্চিমবঙ্গের কোথাও হল না না। হল বহির্বঙ্গে , মানে পাটনায় । এমনটা কেন ?

**  মলয়: তার কারণ পশ্চিমবঙ্গের সংস্কৃতিতে প্রবেশের প্রয়াস ; মজে যাওয়া সাংস্কৃতিক নদীর পলি তুলে প্রবাহকে জীবন্ত করে তোলা। তখনকার ভালগার সাহিত্য-অভিভাবকদের লাথানো। যারা পশ্চিমবাংলায় থাকে তারা তখন নিজেদের নিষ্ক্রিয়তা, স্হবিরতা, স্হিতাবস্হা, রোগ সম্পর্কে স্বভাবতই ওয়াকিবহাল ছিলেন না। পশ্চিমবাংলার বাইরে ছিলুম বলে অবস্হাটা সহজেই বুঝে ফেলেছিলুম ।

* বাপী: আপনি নিজেকে ‘কালচারাল বাস্টার্ড’ বলেছেন । এ-বিষয়ে একটু ব্যাখ্যা দিন।

**  মলয়: অভিব্যক্তিটির দুটি মাত্রা নিয়ে বিশ্বজিৎ সেন আর অজিত রায় যে বিস্তারিত পর্যালোচনা করেছেন, ওগুলো পড়ে দেখো। যে বাঙালিরা পশ্চিমবাংলার বাইরে থাকেন, তাঁরা কালক্রমে সাংস্কৃতিক জারজে রূপান্তরিত হন । যা তোমার ক্ষেত্রেও ঘটেছে । বিশ্বজিৎ আর অজিত এরই সামাজিক, রাজনৈতিক, সাহিত্যিক মাত্রাগুলো বিশ্লেষণ করেছেন । কিন্তু আমি বলেছি আরও ব্যাপক অর্থে । আমাদের পরিবারে মোগল ও পাঠান সংস্কৃতির অনুপ্রবেশ ঘটে আমার পূর্বজ পঞ্চাননের সময় থেকে, যিনি হুমায়ুন আর আকবরের পাঠান সৈন্যদের একাংশের অধিপতি ছিলেন। তাঁর নাতি জিআ, যিনি কামদেব ব্রহ্মচারী নামে খ্যাত হন, তিনি যুগপৎ শাক্ত আর বৈষ্ণব ধারার সহাবস্হানের প্রয়াস করেন, পারিবারিক স্তরে, কালী আর শ্যাম রায় পুজো করে। তাঁর ছেলে লক্ষ্মীকান্ত, মহারাজা প্রতাপাদিত্যের অমাত্য থাকার সময়ে, পর্তুগিজ সংস্কৃতিতে প্রভাবিত হন। আমি নিজে খ্রিস্টধর্মী আর ব্রাহ্ম স্কুলে পড়েছি। বাল্যের ইমলিতলা ছিল অন্ত্যজ বিহারিদের পাড়া। কৈশোরের দরিয়াপুর ছিল গোঁড়া মুসলমান পাড়া। আমার লেখালিখি বিনির্মাণ করার জন্য এতগুলো পরত যাচাই করতে হবে।

* বাপী: আজকের বাংলা সাহিত্যের গতি-প্রকৃতি নিয়ে আপনি কী ভাবেন ? সত্যিই কি আর কোনো সাহিত্য আন্দোলন সম্ভব নয় ?

**  মলয়: নিজের লেখালিখি ছাড়া আমি আজকাল আর কিচ্ছু ভাবি না । সাহিত্য কেন, কোনো আন্দোলনই আর সম্ভব নয়। অন্যান্য ক্ষেত্রে তবু একটু চাপ সৃষ্টি করা যায়। যেমন ধরো নর্মদা বাঁচাও অন্দোলন। কিন্তু সাহিত্যের ক্ষেত্রে মিডিয়া আর বাজারের দাপট এমন সর্বগ্রাসী ভোগবাদে প্রসারিত যে, কোনোও আন্দোলনই জীবনের দ্রুতিতে রদবদল ঘটাতে পারবে না।

* বাপী: পোস্টমডার্ন সাহিত্য কি আন্দোলন নয় ? পোস্টমডার্ন বাংলা সাহিত্য সম্পর্কে কিছু বলুন ।

**  মলয়: না, পোস্টমডার্ন ব্যাপারটা সাহিত্য আন্দোলন নয়। পোস্টমডার্ন সাহিত্য নিয়ে বলতে বসলে তোমার পত্রিকায় আঁটবে না। হাওয়া-৪৯ একটা সংকলন প্রকাশ করেছিল ১৯৯৭ বইমেলায় , তাতে আমার পোস্টমডার্ন মেড ইজি ধরণের একটা লেখা ছিল । মুর্শিদ তার পরিবর্ধিত সংস্করণ বের করছে আগামী বইমেলায়। যোগাড় করে পোড়ো। ইংরেজিতে Postmodern Bangla Poetry 2001 নামে যে সংকলনটা বেরিয়েছে তাতেও আমার একটা দীর্ঘ লেখা আছে ।

* বাপী: মডার্নিজম কি হাংরি আন্দোনের পরিপূরক হতে পারে ?

**  মলয়: পরিপূরক মানে ? সাহিত্যের আন্দোলন মাত্রেই মডার্ন , কেননা সমাজকে প্রগতিমুখী রৈখিক ধরে নিয়েই তো আন্দোলনগুলো হয়েছে বিভিন্ন সাহিত্যে। পোস্টমডার্ন ভাবনায় ওই রৈখিক প্রগতিকেই চ্যালেঞ্জ জানানো হয়েছে। সময়ের রৈখিক ধারণায় নির্ভর করে যাবতীয় আধুনিক উপন্যাস লেখা হয়েছে। তুমি আমার এই অধম ওই অধম কিংবা নখদন্ত উপন্যাস পড়লে বহুরৈখিকতা ব্যাপারটা আঁচ করতে পারবে।

* বাপী: বর্তমানে বহির্বঙ্গে বাংলা সাহিত্যের চর্চা ক্রমবৃদ্ধিমান। এক ঝাঁক কবি ও গদ্যকার উঠে এসেছেন। তাঁদের মধ্যে কার-কার লেখা আপনাকে আকৃষ্ট করে ?

**  মলয়: সবাই তো আমায় বইপত্র পাঠান না । যোগাড় করার কোনো উপায়ও দেখি না। বহির্বঙ্গের কোনো সর্বভারতীয় বঙ্গ সাহিত্য সন্মেলনে গিয়ে সুমন মিশ্র খোঁজখবর করে জানতে পারেন যে বহির্বঙ্গের অনেক লেখক আমার নাম শোনেননি। মধ্যপ্রদেশ বাংলা অ্যাকাডেমির পত্রিকায় ওনার প্রতিবেদন থেকে জানতে পারলুম। যাঁদের বইপত্র পাই, তাঁদের লেখালিখির আলোচনা করেছি সমীর বসু সম্পাদিত বাঙালির প্রবাস ( ১৯৯৯ ) গ্রন্হে প্রকাশিত আমার ক্ষুধা প্রেম আগুনের সেঁক প্রবন্ধে। পদক্ষেপ পত্রিকার স্টল থেকে কিনে নিও বইমেলায়। Postmodern Bangla Short Stories 2002 সংকলনে একটা দীর্ঘ আলোচনা লিখেছি বহির্বঙ্গের লেখকদের নিয়ে।

* বাপী: বহির্বঙ্গে বেশ কিছু ভালো বাংলা লিটল ম্যাগাজিন বেরোচ্ছে । সেসব কাগজগুলোকে আপনি কি চোখে দ্যাখেন ?

**  মলয়: আন্দামানের অনাদিরঞ্জন বিশ্বাস ওনার বাকপ্রতিমা-র কপি পাঠাননি তোমায় ? তাতে তো আমার সাক্ষাৎকারে এ-বিষয়ে বলেছি। অবশ্য যেকটা পত্রিকা পাই, তার ওপর নির্ভর করেই বলেছি। আমাকে পত্রিকা পাঠান কমল চক্রবর্তী, কাজল সেন, শ্যামল শীল, মন্দিরা পাল, সুকুমার চৌধুরী, অজিত রায়, শিবব্রত দেওয়ানজি, প্রাণজি বসাক, দীপঙ্কর দত্ত আর তুমি। আসাম, ত্রিপুরা, বিহার, উত্তরপ্রদেশেও লিটল ম্যাগাজিন বেরোয় শুনেছি । সে সব তো কলকাতার লিটল ম্যাগাজিন মেলাতেও দেখতে পাই না।

* বাপী: বহির্বঙ্গের বাংলা পত্রিকার লেখক আর সম্পাদকের দায়িত্ব ও কর্তব্য কী হওয়া উচিত ? চাকুরিসূত্রে তো আপনি প্রায় পুরো ভারতবর্ষের সেই সব বাঙালির সংস্পর্শে এসেছেন যাঁরা আর কখনও পশ্চিমবঙ্গে ফিরবেন না ।

**  মলয়: গত দু’তিন দশকে পশ্চিমবঙ্গের শহরাঞ্চলে এক বিদঘুটে ভাষাজোচ্চুরি দেখা দিয়েছে, বিশেষ করে কলকাতায় । পথে-পথে দেখবে অধিকাংশ লোক একরকম পেঁকো বাংলায় কথা বলছে। বাড়ির মধ্যে ঢুকলেই ভিন্ন বাংলা। পশ্চিমবঙ্গে লেখকরা বাড়ির ভাষাটা সাহিত্যে প্রয়োগ করেন । অর্থাৎ সবই হাফ-ল্যাংটো নৃতত্ত্ব । বহির্বঙ্গের বাঙালির ভাষার বারমহল-অন্দরমহল ভাগাভাগি নেই। কিন্তু এক রাজ্যের বাংলা ভাষাকাঠামোর সঙ্গে আরেক রাজ্যের বাংলা ভাষাকাঠামোয় , স্হানীয় প্রভাবে, পার্থক্য তৈরি হয়েছে। লখনউ আর মুম্বাই-এর স্হায়ি বাঙালিরা একইরকম বাংলা বলেন না। লেখকের উচিত হবে এই সূক্ষ্ম পরিবর্তনগুলোকে সাহিত্যগ্রাহ্য করে তোলা। কলকাতার অধ্যাপকরা হয়ত ব্যকরণ মানা হচ্ছে না বলে চেঁচামেচি করবেন। কিন্তু তাঁদের পাত্তা দেবার দরকার নেই। ওয়েস্ট ইন্ডিজ, আমেরিকা, অস্ট্রেলিয়া, ইন্ডিয়ার লেখকরা ইংল্যান্ডের অধ্যাপকদের পাত্তা দেননি। সম্পাদকদের কাজ হবে এই সমস্ত লেখককে প্রাধান্য দেওয়া, উৎসাহিত করা। তবে, ‘বহির্বঙ্গের বাঙালি’ শব্দটার বদলে একটা অন্য শব্দ কয়েক করা দরকার । কেননা পশ্চিমবঙ্গের বাঙালির বর্তমান দূষণ থেকে বহির্বঙ্গের বাঙালিরা যে মুক্ত, তা স্পষ্ট হওয়া দরকার।

( বাপী চক্রবর্তী সম্পাদিত দূরের খেয়া [ কানপুর ] পত্রিকার অক্টোবর ২০০২ সংখ্যায় প্রকাশিত হয়েছিল )