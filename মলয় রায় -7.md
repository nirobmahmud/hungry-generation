# শ্যামল শীল নিয়েছেন মলয় রায়চৌধুরীর সাক্ষাৎকার
-----------------

* শ্যামল: পোস্টমডার্ন, যা আধুনিকোত্তর । একে সংজ্ঞার মাধ্যমে পরিস্ফুট ও কেলাসিত করে তোলা হচ্ছে। পোস্টমডার্ন কনসেপ্টকে কি আমরা সংজ্ঞায় সীমাবদ্ধ করে তুলছি ?

**  মলয়: ভালো, সুচিন্তিত প্রশ্ন করেছ । তোমার প্রশ্নের মধ্যেই তো উত্তরটা লুকিয়ে রয়েছে । তোমার ভাবনাটি আরও অনেককে চিন্তিত করেছে । তাঁরা তাই একে কনসেপ্ট বলছেন না । বলছেন রুবরিক। পোস্টমডার্ন কবিতা, গল্প, উপন্যাসের শিরোনামকে সেকারণে টাইটেল না বলে রুবরিক বলা হচ্ছে। রুবরিক-এর বাংলা প্রতিশব্দ দিব্যাংশু মিশ্র এখনও তৈরি করেননি । আমার মনে হয় যাঁরা পোস্টমডার্ন ব্যাপারটি নিয়ে আলোচনা করছেন, তাঁরা লক্ষণগুলো চিহ্ণিত করতে চাইছেন । তার দরুন মনে হতে পারে তাঁরা বুঝি সংজ্ঞায়িত করতে চাইছেন। পোস্টমডার্ন ধারণাটা সর্বপ্রথম ১৯৩৪ সনে নিকারাগুয়ার কবি ফেদেরিকো দ্য ওনিস সে-দেশের ডিসকোর্স ও ডিসকার্সিভ প্র্যাকটিসগুলোয় রেড ইন্ডিয়ান, মায়া, অ্যাজটেক, আফ্রিকান, স্পেনীয় ইত্যাদির সংকরায়নে যে-উত্তরঔপনিবেশিক Post West অবস্থানের সৃষ্টি হয়েছিল , তা বুঝতে পেরে তৈরি করেছিলেন। লাতিন আমেরিকার কবিতা ব্যাখ্যা করতে অভিধাটা প্রয়োগ হয়েছে চারের দশকের শেষাশেষিও। লক্ষ করে দ্যাখো যে, স্হানিক লক্ষণ চিহ্ণিত করার উদ্দেশে ব্যবহৃত হয়েছিল শব্দটি। কিন্তু ইউরোপে জঁ ফ্রাঁসোয়া লিওতার-এর রচনা দ্য পোস্টমডার্ন কান্ডিশান আলোচনা করতে গিয়ে অনেকে ধরণাটিকে কালিক করে ফেলেছেন। আসলে সংজ্ঞায়িত করা সম্ভব নয় বলেই ব্যাপারটাকে বলা হচ্ছে এক্সটার্নাল ইউনিফায়ার , যার ভেতর ইন্টারনাল বৈভিন্ন্য ও বহুত্বকে স্বীকার করে নিতে হবে।

* শ্যামল: প্লুরালিজম কনসেপ্ট আমাদের চিন্তাকে খন্ডিত বা বহুরৈখিক করে কি ? আমাদের একক ভাবনার বিষয় কি বিষয়ান্তরে চলে যায় ? সেক্ষেত্রে একটি বিষয়ের চিন্তার সামগ্রিক রূপ তৈরি তো ব্যাহত হয়।

**  মলয়: তোমাদের বাড়িতে যদি পুজোর ঘর থাকে, তাহলে দেখবে সেখানে একাধিক দেবী-দেবতার সংকুলান রয়েছে। ওটা প্লুরালিজম । বয়োজ্যেষ্ঠ যিনি সেখানে পূজার্চনা করেন, তাঁকে জিজ্ঞাসা করলে টের পাবে যে , তাঁর মস্তিষ্কে বহুত্বটির স্বীকৃতি আছে। অথচ আনুগত্য তো খন্ডিত নয়। তুমি নিজে কি একক কোনো ব্যাপার চিন্তা করে দেখেছ ? চেষ্টা করে দ্যাখো। দেখবে আরো অজস্র ভাবনা মাথা গলাচ্ছে । ছবি আঁকায়-লেখায় এই জন্য রিয়্যালিজম পরিত্যক্ত হয়েছিল। একক করতে গেলে জোর করে করতে হবে। যা হিটলার আর স্তালিন করতে চেয়েছিলেন। গুজরাতে ফেব্রুয়ারি ২০০২-তে যে দাঙ্গা শুরু হল, তাও কিছু লোকের মগজে ভারতীয়তা নামর ব্যাপারটাকে সামগ্রিকতা দেবার ফল। একক বিষয়ে চিন্তা প্রক্রিয়াটা কৃত্রিম বলেই তো এখনকার ছবি-আঁকা বা গল্প-কবিতা-উপন্যাস বিষয় থেকে বিষয়ান্তরে চলে যায়। অমন বৈশিষ্ট্য না থাকলে বুঝতে হবে বাণিজ্য করার চেষ্টা হচ্ছে ।

* শ্যামল: ‘টাইম’ পত্রিকায় একটি গ্রন্হ আলোচনার সময়ে সমালোচক লিখলেন বইটি পোস্ট-পোস্টমডার্ন। পোস্টমডার্ন পরবর্তী একটি ধারা ক্রমশ আসছে না বিদ্যমান ?

**  মলয়: তুমি আবার ধারণাটাকে স্হানিকতা থেকে কালিকতার পরিসরে টেনে আনছ। সবকিছু কালিকতার ছকে ফেলে ভাববার দার্শনিক প্রণালীটা এদেশে এসেছিল ইউরোপীয় আধুনিকতাবাদের কাঁধে চেপে । আমেরিকার কাগজে মার্কিন আলোচক যা বলেছেন, তা বুঝতে হবে ওদের দেশের সাংস্কৃতিক লক্ষণ বিশ্লেষণ করে। ওখানে ইহাব হাসান, ড্যানিয়েল বেল প্রমুখ ভাবুক বিভিন্ন সময়ে মার্কিন সাহিত্যে যে পোস্টমডার্ন লক্ষণ চিহ্ণিত করেছিলেন, তা ধেকে ভিন্ন লক্ষণ দেখা যাচ্ছে ওদের দেশের টেরারিস্ট আতঙ্কের কারণে । পশ্চিমবঙ্গের লক্ষণগুলো ভিন্ন। আবার প্রতিবেশী বাংলাদেশের সাহিত্যে পোস্টমডার্ন বৈশিষ্টগুলো পশ্চিমবঙ্গের থেকে ভিন্ন। কিন্তু তুমি যদি বিশ্বকে এক্সটার্নাল ইউনিফায়ার হিসাবে নাও, তাহলে সমীর রায়চৌধুরী যাকে বলেছেন ‘অভেদের সন্ধান’ , সেই কমন স্ট্রিকটা লক্ষ করবে।

* শ্যামল: পোস্টমডার্ন চিন্তা-চেতনার সাথে সততা ও স্বচ্ছতা বা ট্রান্সপারেন্সির কী সম্পর্ক ? এর এফেক্ট কবিতায় আসে?

**  মলয়: তুমি প্রশ্নটা এই প্রতর্কবিন্দু থেকে তুলছ যে, মানুষ হিসাবে একজন কবির প্রতিস্ব যেন সুস্পষ্টভাবে সংজ্ঞায়নযোগ্য। আর সেই সঙ্গে অনুমান করে নিচ্ছ যে , প্রতিস্বটি তার যাবতীয় সমস্যা সাবজেকটিভিটির স্তরে সমাধান করে ফেলেছে। অনেকে সততার কথাটা তোলেন এই জন্যে যে , আধুনিকতা সময়কে মনে করেছিল প্রগতির পথে যাত্রা, যার শেষে আছে নিখুঁত মানুষের ইউটোপিয়া । কিন্তু আমাদের জীবদ্দশায় ধাপ্পাবাজিটা ধরা পড়ে গেছে। স্হানিকতার বা কালিকতার, যে পৃষ্ঠপটেই নাও না কেন, মনে হবে উত্তরঔপনিবেশিক ভারতবাসী অধিকতর জোচ্চোর । জোচ্চুরিটা ট্র্যান্সপারেন্ট। ভিজিলেন্স কমিশনের ওয়েবসাইটে জোচ্চোর আই এ এসদের দীর্ঘ তালিকা আছে। তাতে কারোর কিছু এসে যায় না। সাবজেকটিভিটি আরও কমপ্লেক্স ও ব্যাখ্যার অনধীন হয়ে চলেছে । ফলত কবিতা প্রভাবিত হচ্ছে । জীবনানন্দের কবিতা এতকাল পর গ্রাহ্য হল মুলত পাঠকসমাজের সাবজেকটিভিটির কমপ্লেক্সিটির কারণে। আমি মনে করি যে, বাংলা কবিতার স্ট্রাকচারে পোস্টমডার্ন বৈশিষ্ট্যের সূত্রপাত হয়েছে জীবনানন্দ দাশ -এর প্যারাডিম কবিতায়।

* শ্যামল: আপনি বাংলায় নিজস্ব ভাষা তৈরি করে ফেলেছেন । নিবিষ্ট পাঠক সেই ভাষা ধরে ফেলবেন। আপনি কি এটা প্ল্যান করেই এগিয়েছেন ?

**  মলয়: আমার প্রতিটি গ্রন্হের নিজস্ব ভাষা তৈরি হয়। তাকে আমার নিজস্ব ভাষা বলা অনুচিত। গপ্পো ফাঁদা সাহিত্যিকের কাজ নয়। সে নিজের তহবিল সমৃদ্ধ করার ধান্দা করে না। তার দায় মাতৃভাষাকে সমৃদ্ধ করা। রামমোহন রায়, বঙ্কিমচন্দ্র, রবীন্দ্রনাথ, প্রমথ চৌধুরী, বিভূতিভূষণ বন্দ্যোপাধ্যায়, সতীনাথ ভাদুড়ী প্রমুখ সেই কাজই করেছেন। ইচ্ছে করলে তাঁরাও তো দুশো-চারশো উপন্যাস লিখতে পারতেন। বাংলা সাইত্যের ভাষা যে অঞ্চলে উদ্ভূত, আমার পূর্বপুরুষরা সেই অম্চলের মানুষ ছিলেন । বংশপরম্পরায় যা আমার রক্তে রয়েছে তার জন্য কি আর বিশেষ প্ল্যান করতে হয় ?

* শ্যামল: অতিনবীন পাঠক ও পাঠিকা যাঁরা চেঞ্জের মধ্যে দিয়েই বড় হচ্ছেন, চেঞ্জ দেখছেন সর্বত্র, পোস্টমডার্ন কনসেপ্ট গ্রহণ করতে তাঁদের দেরি হচ্ছে কেন ?

**  মলয়: আমার তো তা মনে হয় না । যাঁরা অন্যের কবিতা নকল করছেন না, একেবারে নিজের ইচ্ছেমতন লিখছেন, তাঁদের পাঠবস্তু তো পোস্টমডার্ন স্হানিকতার বৈশিষ্ট্যসম্পন্ন । লিটল ম্যাগাজিনের পাতা ওল্টালেই দেখতে পাই । তাঁরা নিজেরা পোস্টমডার্ন ধারণা সম্পর্কে অবগত কিনা তা অবান্তর। অনেকে কলকাতার সাংস্কৃতিক রাজনীতির কারণে, নিজেরা পোস্টমডার্ন কবিতা লিখলেও , ধারণাটি সম্পর্কে বিরূপ। অনেকে আবার পোস্টমডার্ন সংকলনে অন্তর্ভুক্ত হননি বলে বিরূপ। এ-সমস্ত ব্যাপার দেখে মনে করা উচিন নয় যে পোস্টমডার্ন সাহিত্যধারণা তাঁরা গ্রহণ করছেন না । সে তো কৃত্তিবাস পত্রিকার প্রতিষ্ঠাতা কবি দীপক মজুমদারের কবিতা তুমি প্রায় কোনো সংকলনেই পাবে না, অথচ বুদ্ধদেব বসুর কাউন্টার ডিসকোর্সের সূত্রপাত তো করেছিলেন দীপক।

* শ্যামল: এবার কয়েকটা ব্যক্তিগত প্রশ্ন করি । কারাগারে যাওয়া ব্যতিরেকে আপনার লেখালিখির জন্য কখনো হুমকি বা আক্রমণের মুখোমুখি হয়েছেন ?

**  মলয়: কারাগারে যাওয়ার গল্পটা কী করে ছড়িয়েছে জানি না। হাংরি আন্দোলন মামলায় আমি পাটনায় গ্রেপ্তার হয়ে ওভারনাইট হাজতে ছিলুম। পরের দিন জামিনে ছাড়া পাই । একইভাবে বর্ধমানে দেবী রায়, চাইবাসায় সমীর রায়চৌধুরী আর আগরতলায় প্রদীপ চৌধুরী গ্রেপ্তার হয়ে ওভারনাইট হাজতে ছিলেন । তবে মামলাটা হয়েছিল কেবল আমার বিরুদ্ধে। তার কারণ সুভাষ ঘোষ আর শৈলেশ্বর ঘোষ মুচলেকা দিয়ে আমার বিরুদ্ধে রাজসাক্ষী হয়ে গিয়েছিলেন। শক্তি চট্টোপাধ্যায় আর সন্দীপন চট্টোপাধ্যায়ও আমার বিরুদ্ধে পুলিশের তরফের সাক্ষী কেন যে হয়েছিলেন জানি না, কেননা ওনাদের বিরুদ্ধে কোনো গ্রেপ্তারি পরোয়ানা ছিল না । হ্যাঁ, ব্যাংকশাল কোর্টে আমার এক মাসের বিনাশ্রম কারাদণ্ডের আদেশ হয়েছিল বটে, কিন্তু সেসব আমাকে পোয়াতে হয়নি । কলকাতা হাইকোর্টে অ্যাপিল করে আমি জিতে যাই। ১৯৬৪ সনে আমাকে আর সুবিমল বসাককে কফিআউসের সামনে পেটাবার জনভ গিরে ধরেছিলেন একদল অগ্রজ কবি-লেখক । তাঁরা আর তাঁদের চেলারা প্রেসে গিয়ে হুমকি দিতেন যাতে আমার বই-পত্রিকা রাখা না হয় । এসব এলিমেন্ট এখনও আমার বিরুদ্ধে সক্রিয় । তবে এখন আমার একটা নিজস্ব পাঠকবর্গ গড়ে উঠেছে । প্রায় প্রতিমাসেই কোনো-না-কোনো লিটল ম্যাগাজিন আমাকে পুরস্কার দেবার প্রস্তাব নিয়ে আসেন।

* শ্যামল: কিছু ধীজীবীকে উসকে দিলে অসাধারণ লেখা বেরিয়ে আসে । আপনার লেখায় ক্ষুরধার বিশ্লেষণ, অসাধারণ বিন্যাস, বিষয় ও উপমার ব্যবহার আমরা লক্ষ করি । আপনি রাগী ?

**  মলয়: আমি তো চাকুরিজীবী ছিলুম। লেখা বেচার ব্যবসায়ে লিপ্ত নই। কাউকে উসকে দিলে ইন্সট্যান্ট রিঅ্যাকশান হয় । আমি ইন্সট্যান্ট লেখা লিখি না । কবিতা, গল্প, উপন্যাস, প্রবন্ধ, যে পাঠকরতিই হোক, আমি দিনের পর দিন তাতে লেগে থাকি, রদবদল করতে থাকি । অনেক ব্যাপারে আমি ইরিটেটেড হই বটে, তাকে ক্রোধ বলা চলে না । ক্রোধ থাকলে একযোগে ডেপুটি জেনেরাল ম্যানেজার আর অফিসার্স অ্যাসোসিয়েশানের প্রেসিডেন্ট হতে পারতুম না ।

* শ্যামল: যে বইগুলি আপনাকে প্রভাবিত করেছে তাদের মধ্যে উল্লেখযোগ্য কয়েকটি….

**  মলয়: অজস্র বই, অজস্র বই । ঈশ্বরচন্দ্র বিদ্যাসাগরের ‘বর্ণপরিচয়’ থেকে হরিচরণ বন্দ্যোপাধ্যায়-এর ‘বঙ্গীয় শব্দকোষ’ পর্যন্ত কয়েক হাজার গ্রন্হ ।

* শ্যামল: আপনার পছন্দের ডিশ ?

**  মলয়: চিংড়ি মাছের পুর দেয়া পটলের দোর্মা , ভাপা ইলিশ আর আমের আচারের তেলে সাঁতলানো চচ্চড়ি । ভুমেনদার ( কবি, ডাক্তার ও জীবনানন্দ গবেষক ভূমেন্দ্র গুহ ) আদেশে সবই প্রায় বারণ ।

* শ্যামল: আপনি আঁকেন ? কোন অঙ্কনশিল্পীর কাজ আপনার ভালো লাগে ?

**  মলয়: না আঁকি না। আজকাল হাত কাঁপে বলে হিজিবিজি এঁকে কম্পনতত্ত্ব প্র্যাকটিস করি। পাঁজি পড়ো ? ওতে পাবে গায়ের কোন জায়গা কাঁপলে কী হয় । জাস্ট খেলি। বালভস্মৃতিতে ফিরে যাবার আহ্লাদ । বিভিন্ন সময়ে বিভিন্ন ছবি-আঁকিয়ের কাজ দেখে মনে হয়েছে স্টানিং । মুম্বাইতে থাকতে অঞ্জলি এলা মেননএর পেইনটিং আর ইমতিয়াজ ধরকার-এর লাইন ড্রইং । কলকাতায় এসে পরিতোষ সেন আর বিকাশ ভট্টাচার্য। যোগেন চৌধুরী আমার ‘মেধার বাতানুকূল ঘুঙুর’ কাব্যগ্রন্হের প্রচ্ছদ এঁকে দিয়েছিলেন , আর থিম্যাটিক ড্রইং এঁকে দিয়েছিলেন প্রকাশ কর্মকার । কিন্তু ওনাদের এগজিবিশান আমার দেখা হয়ে ওঠেনি।

* শ্যামল: গান শোনেন কি ? শুনলে কী ধরণের ?

**  মলয়: না, গান আমি দেখি, টি ভিতে । হুইটনি হুসটন আর স্পাইস গার্ল দেখতুম আগে । তারপর দেখতুম সিলিন ডিয়ন। আজকাল ইউকে-ইউ এস টপ টেন চার্ট অনুযায়ী গান খুঁজে এমটিভি দেখি। অ্যালিশিয়া নামে একটি নতুন গায়িকা এসেছে । আশা ভোঁসলের হিন্দি গান থাকলেই দেখি । বাংলায় শিলাজিৎ আর সেলেক্টেড সন্ধ্যা মুখোপাধ্যায় । রবীন্দ্রসংগীত আর একেবারেই শুনি না , দেখি না ; ফিউনারাল সং মনে হয় । এম এ পড়ার সময়ে বিঠোফেন আর মোৎসার্টের যেসব রেকর্ড কিনেছিলুম, সেগুলো আমার ছেলে নিয়ে গিয়েছে । কনটেমপোরারি রেকর্ড আর ক্যাসেটগুলো মেয়ে নিয়ে গেছে । রেডিওগ্রাম আর মিউজিক সিস্টেম দুটো বছর আটেক যাবৎ পড়ে আছে জঞ্জাল হয়ে।

( শ্যামল শীল সম্পাদিত কবিস্বর পত্রিকার অক্টোবর ২০০২ সংখয়ায় সাক্ষাৎকারটি প্রকাশিত হয়েছিল । )