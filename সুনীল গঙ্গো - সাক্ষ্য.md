# সুনীল গঙ্গোপাধ্যায়ের সাক্ষ্য, হাংরি মকদ্দমায়, ১৯৬৪ সালে
-----------------

* পেশকার: এই বইটার ওপর হাত রাখুন আর বলুন, “যা বলব সত্য বলব, সত্য বই মিথ্যা বলব না ।

*=> সুনীল: যা বলব সত্য বলব, সত্য বই মিথ্যা বলব না ।

* পেশকার: আপনার নাম?

*=> সুনীল: সুনীল গঙ্গোপাধ্যায় ।

* আসামী পক্ষের উকিল: আপনি কী করেন?

*=> সুনীল: আমি আনন্দবাজার পত্রিকায় ফিচার লিখি ।

* আসামী পক্ষের উকিল: শিক্ষা?

*=> সুনীল: কলকাতা বিশ্ববিদ্যালয়ের বাংলা ভাষায় এম এ ।

* আসামী পক্ষের উকিল: আপনার লেখা কোথায় প্রকাশিত হয়?

*=> সুনীল: আমি দেশ, আনন্দবাজার, বসুমতী, পূর্বাশা এবং আরও আনেক পত্রিকায় লিখি । পূর্বাশা আর প্রকাশিত হয় না । আমার অনেকগুলো বই আছে, তার মধ্যে একটার নাম ‘বরণীয় মানুষের স্মরণীয় বিচার’ । আমি অনেক কবিতা ,ছোটগল্প, উপন্যাস লিখেছি ।

* আসামী পক্ষের উকিল: আপনি মলয়ের কবিতাটা পড়েছেন?

*=> সুনীল: হ্যাঁ, অনেকবার ।

* বিচারক অমল মিত্র: আরেকবার পড়ুন ।

*=> সুনীল: জোরে-জোরে পড়ব, না মনে-মনে?

* বিচারক অমল মিত্র: না-না, মনে-মনে ।

*=> সুনীল: হ্যাঁ, পড়ে নিলুম ।

* আসামী পক্ষের উকিল: পড়ে কী অশ্লীল মনে হচ্ছে?

*=> সুনীল: কই, না তো । আমার তো বেশ ভালো লাগছে পড়ে । বেশ ভালো লিখেছে ।

* আসামী পক্ষের উকিল: আপনার শরীরে বা মনে খারাপ কিছু ঘটছে?

*=> সুনীল: না, তা কেন হবে? কবিতা পড়লে সে-সব হয় না ।

* আসামী পক্ষের উকিল: দ্যাটস অল ইয়োর অনার ।

* সরকারী উকিল: আপনি এই ম্যাগাজিনের বিষয়ে কবে থেকে জানেন?

*=> সুনীল: ওদের আন্দোলন সম্পর্কে আমি প্রথম থেকেই জানি ।

* সরকারী উকিল: আপনি ওই জার্নালে লিখেছেন?

*=> সুনীল: না, লিখিনি কখনও ।

* সরকারী উকিল: আপনি ওরকম কবিতা লেখেন?

*=> সুনীল: পৃথিবীর কোনো দুজন কবি একই রকম লেখেন না, আর একই রকম ভাবেন না ।

* সরকারী উকিল: কবিতাটা কি অবসিন?

*=> সুনীল: না। ইট কনটেইনস নো অবসিনিটি । ইট ইজ অ্যান এক্সপ্রেশান অব অ্যান ইমপরট্যান্ট পোয়েট ।

[এই মামলায় মলয় রায় চৌধুরীর দুইশত টাকা জরিমানা অনাদায়ে একমাসের জেল দন্ড দেয়া হয় । মলয় রায়চৌধুরী হাইকোর্টে আপিল করে মামলা জিতে যান]