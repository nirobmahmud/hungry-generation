# সৈয়দ সমিদুল আলম নিয়েছেন মলয় রায়চৌধুরীর সাক্ষাৎকার
-----------------

=> => সৈয়দ সমিদুল আলম পশ্চিমবাংলার একজন প্রখ্যাত অনুবাদক ও লিটল ম্যাগাজিন সম্পাদক। তিনি তাঁর পত্রিকা মধ্যরাত্রি-র জন্য মলয় রায়চৌধুরীর এই সাক্ষাৎকারটি নিয়েছিলেন । প্রকাশিত হয়েছিল ১৯৯১ সনে। সৈয়দ সমিদুল আলম কাফকার গল্প, উপন্যাস, ডায়েরি ও পত্রাবলী অনুবাদ করেছেন এবং সেগুলি প্রকাশ করেছেন কবিতীর্থ প্রকাশনী, কলকাতা। সম্পূর্ণ সাক্ষাৎকারটি বাংলা সাহিত্যের ইতিহাসের স্বার্থে এখানে তুলে ধরা হল।


* সমিদুল: আপনি কী এবং আপনি কে ? এ-বিষয়ে আপনি নিশ্চয়ই কখনও না কখনও ভেবেছেন? আমরা আপনার ভাবনার কথাটুকু জানতে চাই।

**  মলয়: আজিজুল হক তাঁর এক সাক্ষাৎকারে বলেছেন, মলয় রায়চৌধুরী মানব সমাজের পেরিফেরির জীব। সোজা বাংলায় আমি একজন কালচারাল বাস্টার্ড।

* সমিদুল: বাংলা ভাষায় কবিতা লেখার ভাবনা আপনার মধ্যে কবে জাগ্রত হয় ? কী ভাবে ?

**  মলয়: ১৯৫৯-৬০ নাগাদ । পাটনা শহরে আমাদের বাসা ছিল ক্রিমিনাল অধ্যুষিত বাখরগঞ্জের ইমলিতলা পাড়ায়। দিনের বেলাতেও লোকে ওপাড়ায় যেতে ভয় পেত। আমি কবিতায় ছুরি-চাকু চালানো রপ্ত করি।

* সমিদুল: বাংলার সো-কলড সাহিত্য ও সংস্কৃতির, আপনার ভাষায়, ধারাকে সমূলে আঘাত করার প্রবণতা কেন এসেছিল ? এই ধারাটি কি সত্যিই কোনওভাবে ক্ষতিকারক ছিল বলে আপনার আজও মনে হয় ?

**  মলয়: ওটা প্রবণতা নয়, সংকল্প । আর ওসব জিনিস মোটেই সাহিত্য নয়। প্রথিবীতে আর কোনও ভাষায় এই সমস্ত চুতিয়াপন্হী লেখাকে সাহিত্য মনে করা হয় না । আঁস্তাকুড়ের জিনিস আঁস্তাকুড়েই থাকা দরকার । ঘরে ঢোকালেই প্লেগ, কালাজ্বর, পানিবসন্ত, যক্ষ্মা । তবে, আজকাল আমার মনে হয়, পশ্চিমবঙ্গের মধ্যবিত্তদের এইসব মাল ভাল্লাগে। কেরালায় কিছুদিন থেকে আমার মনে হয়েছে যে বাঙালিকে টেনে তোলা মুশকিল।

* সমিদুল: কবিতাকে কি কখনও পয়সা রোজগারের ঝরণা করা সম্ভব ? করে ফেললে, তা কেন ও কী ভাবে কবিতাকে প্রভাবিত করবে বা করবে না ?

**  মলয়: বাংলা ভাষায় বোধ হয় সম্ভব নয়। তবে কবিতার মাধ্যমে রাজ্যের বা রাষ্ট্রের বা বিদেশের এসট্যাবলিশমেন্টে ঢুকে পয়সাকড়ি হতে পারে, নাম, যশ, পদ্মশ্রী, নারী। তারপর কবিতা বেরোনো শক্ত। কলকাতার যা কয়জন কবি চাঁদির পয়জার খেয়েছেন, দেখতেই পাচ্ছ, শংকর বিমল মিত্তিরদের মতন তাঁরা গপপো-উপন্যাস ঝাড়ছেন দোল-দুর্গোৎসবে। ওখানে, ঢাকাতেও, আল মাহমুদ নিজের বারোটা নিজেই বাজিয়েছেন। ইংরেজিতে সেরকম ডম মোরেস।

* সমিদুল: একজন কবি, পণ্যগামীতা যাঁর রন্ধ্রে-রন্ধ্রে, তাঁর পক্ষে কি আর কোনও কবিতা লিখে ওঠা সম্ভব ? পণ্যগামীতা তাঁর লেখাকে কী ভাবে রিঅ্যাক্ট করতে পারে বলে আপনি মনে করেন ?

**  মলয়: হ্যাঁ, তা হবে না কেন, বেবুশ্যে মাগিরাও তো আনন্দ দে্য, ঝটিতি ফরমুলা অনুযায়ী। শেষে এইডস হয়। সে রোগ অজান্তে ছড়ায়। হাজার-হাজার এইডস আক্রান্ত কবিতা লেখা হয় আজকাল, ছুঁতেও ভয় করে। একজন বেশ্যা তার সঙ্গমে মনের দিক থেকে ইনভলভড নয়। আর আজকাল তো দক্ষিণপন্হী এবং বামপন্হীরা মিলেমিশে বাজার সামলাচ্ছেন। হলুদ এবং লাল সিনড্রোম। ধ্রুপদী জোচ্চোর।

* সমিদুল: আপনি বলেছেন, অক্ষরবৃত্ত মাত্রাবৃত্ত পারমুটেশান কম্বিনেশান থেকে, অবক্ষয়ী আধুনিকতার খতরনাক গন্ডী থেকে, তুলে এনেও সম্ভব হয়ে উঠছে না কবিতার অস্তিত্বকে ধরা, কেননা কবিতাকে, আপনার কথা অনুযায়ূ, প্রতিদিনই থাকতে হচ্ছে, হেনরি মিলার যাকে বলেছেন– “প্রোফাউন্ডলি অলটারিং দি ওয়র্ল্ড”, এরই কাজে, অর্থাৎ এক তেজস্ক্রিয় প্রক্রিয়ায়। তো, এমনি এক অবস্হা থেকে কবিতার অস্তিত্বকে কী ভাবে তুলে আনা যেতে পারে বলে আপনি মনে করেন ? বিশেষ করে তেজস্ক্রিয়তা যেখানে প্রতিনিয়তই নশ্বরতার অভিমুখী, প্রতিমুহূর্তেই অবস্হান্তর ঘটে তার ।

**  মলয়: কবিতার সঙ্গে নশ্বরতার বিরোধ নেই। বস্তু থেকে লক্ষ কোটি বছরে ব্যক্তিমানুষের আবির্ভাব এবং আরও লক্ষাধিক বছর পর এই একই ব্যক্তিমানুষের অন্য কিছুতে উত্তরণ কবিতার স্বরূপ উদ্ঘাটিত করে। কবিত্বের অন্ধকারে নিজেদের হাতড়ে বেড়াই বলে কবিতার অস্তিত্বকে ধরা যাচ্ছে না মনে করাটা অবৈজ্ঞানিক। বস্তুর কোনও ষড়যন্ত্র নেই। নিজের অনৈতিক মানস তার ওপর চাপানোটা ভুল।

* সমিদুল: ক্ষুৎকবিতা পর্যায়ে পৌঁছোনোর আগে লেখা থেকে বিষয়কে লোপাট করে দেওয়া দরকার। মনোভাব, মনোভাব, মনোভাবই আসল, ওইতেই বোঝা যায় রক্তের সঙ্গে মিশতে পেরেছে কি না। আপনি এরকমই বলতেন। কিন্তু বিষয়ের ঊর্ধে কোনো লেখা লিখে ফেলা কি আদৌ সম্ভব ? আপনি কি এ-জীবনে এমন একটাও কবিতা লিখতে পেরেছেন যা বিষয়ের ঊর্ধে ? ‘প্রচন্ড বৈদ্যুতিক ছুতার‘-এ কি বিষয় নেই ? বা ‘লোহার রড’, ‘তুলকালাম আত্মহত্যা’, ‘জখম’, ‘উৎখাত’ বা ‘সনেটের প্রতি মহিলা’-য়? এগুলিকে কি আপনি বিষয়হীন মনে করেন ? আমরা কিন্তু আপনার সমস্ত কবিতাতেই বিষয় আছে লক্ষ্য করেছি। এ-ব্যাপারে আপনি কী বলবেন?

**  মলয়: আমি যে-কোনও পিক আপ থেকে কবিতা লিখি। একই কবিতায় একাধিক পিক আপ থাকতে পারে– যেমন ‘এবং’ ও ‘কৌরব‘ পত্রিকায় প্রকাশিত ‘ইচ্ছাপত্র‘ কবিতাটা। আমার কোনও কবিতাই বিষয়নির্ভর নয়, শিরোনামটা কেবল ক্লু। পিক আপগুলো যাতে হাইড্রার মতো হয়ে ওঠে, তার চেষ্টা করেছি ‘হাততালি‘ কবিতায়। তুমি দেখবে ‘হাততালি’ কবিতাটা পুরোপুরি অ্যাল্যুসিভ হলেও তা ক্যানটিকাম আঙ্গিকে এবং কোনওরকম লেকসিকন মানা হয়নি। অমুক বিষয়ে লিখব ভেবে কখনই কবিতা লিখিনি।

* সমিদুল: আপনার মতে, সিক্সটিজের পূর্বে আড়াই দশক ধরে একটিও কবি উঠে আসতে পারেননি। যাঁরা লিখেছেন তাঁরা লেখার সময়েও বোঝেননি একজন লোক কেন লেখে। বেশ, এটা না হয় বুঝলাম। এবার আসি সিক্সটিজ-এ; তো, এই সিক্সটিজ-এ কাকে কাকে আপনার কবি বলে মনে হয় যাঁরা সত্যিই কিছু কবিতা লিখেছিলেন এবং এখনও লিখছেন।

**  মলয়: কেবল একটিই লোকের নাম করা যায়। মলয় রায়চৌধুরী।

* সমিদুল: সিক্সটিজ-এর পরেও তো আরও দুটো দশক অতিক্রান্ত। এই দুটো দশকেরই বা কাকে কাকে আপনি কবি বলে মনে করেন ?

**  মলয়: একটু অপেক্ষা করো। এর উত্তরটা আমি একশো বছর পর দেবো।

* সমিদুল: বাস্তবকে নিয়েই কবিতা, কল্পনার লাবগুবাগুব নিয়ে নয়— আপনার এই উক্তির মধ্যে দিয়ে এটা পরিষ্কার যে , কবিতার অবস্হান হবে বাস্তবের স্তরেই বিস্তৃত। তাহলে কি বাস্তবতার ঊর্ধে কিছুই নেই ? যদি না থাকবে তাহলে অন্তিম প্রাতিস্বিকতার ব্যাখ্যা আপনি কী ভাবে দেবেন?

**  মলয়: বস্তুপৃথিবীকে ছাপিয়ে কিছু নেই। ভিন্ন ব্রহ্মাণ্ড থেকে কোনও প্রাণের ইশারা যদি কোনোদিন আসে, তাও বস্তুমাধ্যমে আসবে। তোমার ও আমার বাস্তবের ইনটারপ্রিটেশান আলাদা হতে পারে। সেখানেই অন্তিম প্রাতিস্বিকতা। কল্পনার লাবগুবাগুবে মজে থাকার দরুন আমাদের দেশের মার্কসবাদীরা খেই পাচ্ছেন না যে পূর্ব ইয়োরোপের পথে পথে এত জনতা কোথা থেকে এল।

* সমিদুল: এক সময়ে আপনি মনে করতেন যে কবিতার থেকেও জীবনটাই, বেঁচে থাকাটাই, বেশি গুরুত্বপূর্ণ। অথচ সম্প্রতি আপনার এই ধারণা হয়েছে যে , বেঁচে থাকার চেয়ে কবিতাটাই বড়। কী ভাবে আপনার মধ্যে এই ধারণাটা এলো ?

**  মলয়: নাঃ, জীবন ও কবিতায় কোনও তফাত নেই। কোনও কালেই।

* সমিদুল: হাংরি আন্দোলনের সময়ে আপনার জ্ঞান ও প্রজ্ঞার মধ্যে থেকে অর্জিত জীবনবোধ, আজকের জীবনবোধের সাথে কি মেলে ? না মিললে, বর্তমান জীবনবোধ বিষয়ে কিছু বলুন।

**  মলয়: আমাদের জীবনচেতনা গড়ে ওঠে আমাদের, মানে একজন মানুষের, অস্তিত্ব থেকে। সেই মানসিক অস্তিত্ব নির্ভর করে মগজ নামে একটি বস্তুর ওপর। তাতে সংকেতের পরাবর্ত গড়ে তোলে ইন্দ্রিয়গুলো। ইন্দ্রিয় বা রিসেপ্টারগুলো একযোগে কাজ করে— তা যৌথ উদ্দীপক। অজস্র পলিসিন্যাপটিক রিফ্লেক্সের যোগফল হল জীবনবোধ। আমাদের জীবনে জৈবিক আর সামাজিক দুটো উদ্দীপক একই সঙ্গে কাজ করতে থাকে। তবে হ্যাঁ, একটা নতুন পরাবর্ত পুরনো পরাবর্তকে সরিয়ে দিতে পারে। তাছাড়া লক্ষ লক্ষ বছরের মানবেতিহাস থেকে প্রতিটি মানুষ তার জিন-এ বেশ কিছু তথ্য সংগ্রহ করে রাখে। জিনগুলো বংশধারা আর পারিপার্শ্বিকের দ্বারা প্রভাবিত হয়। এই জিনগুলো এক ধরণের রাসায়নিক একক। তাহলে বুঝতেই পরছ যে হাংরি আন্দোলন ঘটে বিশেষ একদল তরুণের ঘিলুতে একই রকম কিছু পরাবর্ত ও উদ্দীপক ক্রিয়া করার দরুণ। জীবনযাপনের সঙ্গে সঙ্গে জ্ঞান ও প্রজ্ঞা গভীরতর হতে থাকে, জীবনবোধে তা বিশেষ তফাত আনে না। যেটুকু তফাত তা তখনকার কবিতা, ‘কবিতা সংকলন’-এ পাবে, আর এখনকার কবিতাগুলো, যা ‘মেধার বাতানুকূল ঘুঙুর‘-এ পাবে, পড়লে টের পাবে।

* সমিদুল: ‘মানুষ’ এই শব্দটা আপনাকে কী ভাবে রিঅ্যাক্ট করে ? মানুষ বলতে আপনি কী বোঝেন বা বোঝাতে চান ?

**  মলয়: দুচার কথায় এর উত্তর দেয়া সহজ নয় ভাই। তাঢ়াড়া আমি এই বিস্ময়ের গিঁট এখনও খুলতে পারিনি।

* সমিদুল: ‘শুন্যতা’ বিষয়ে আপনি কখনও ভেবেছেন ? ভেবে থাকলে এই শব্দটির বিষয়ে আপনার বোধের কথা, অভিজ্ঞতার কথা বলুন।

**  মলয়: হ্যাঁ ভেবেছি বটে, পড়েওছি বেশ কিছু। ওটা খ্রিস্টধর্মীদের ‘নাথিংনেস‘ থেকে আমদানি-করা। বস্তুজগতের শূন্যতা বোঝা যায়, কিন্তু মগজের শূন্যতাবোধ নেহাতই বুজরুকি। আমার ঝাপসা হিন্দুত্বের কাছেও এটা গ্যাঁড়াকল !

* সমিদুল: বাংলাভাষার তথাকথিত সাহিত্য ও সংস্কৃতির ধারার বুকে যে মারাত্মক ধাক্কা বা মোচড় আপনি দিতে চেয়েছিলেন সেই ধাক্কার নিশ্চয়ই একটা ফলাফল আপনার প্রত্যাশিত ছিল। সেই ফলাফলের মধ্যে দিয়ে আপনারই প্রার্থনীয় অন্তিম প্রাতিস্বিকতা অর্জন সম্ভব ছিল বলে আজ আপনার মেনে হয়? তাহলে বর্তমানে আপনার মধ্যে দ্বিধা ও দ্বন্দ্বের অবস্হান কেন? কেনই বা আপনি আজ বলছেন “আই অ্যাম কনফিউজড” ?

**  মলয়: আমি তো এমন কাউকে দেখিনি যে দ্বিধা বা দ্বন্দ্ব থেকে মুক্ত। আমি এটা স্বীকার করি এই যা।

* সমিদুল: আপনি বলেছেন ইদানিঙ ‘মৃত্যু’ বিষয়ে আপনি ভাবিত । কেন আপনি এখন মৃত্যু সম্পর্কে ভাবছেন ? মৃত্যু সম্পর্কে আপনার এই ভাবনাটা কোন আঙ্গিকে ধরা দিচ্ছে ? আপনার সিক্সটিজ-এর ভাবনার সঙ্গে বর্তমান এই ভাবনার কি কোনও মিল আছে ? ( এখানে উল্লেখ্য যে কয়েকটি পত্রিকার সম্পাদক মলয় রায়চৌধুরীর মৃত্যু হয়েছে এই সংবাদ তাঁদের সম্পাদকীয়তে প্রকাশ করেছিলেন।তাঁর তথাকথিত মৃত্যু সংবাদে তাঁরা শোকও প্রকাশ করেছিলেন)।

**  মলয়: হাংরি আন্দোলন-এর সময় ওব্দি আমি আমার সামনে কাউকে মারা যেতে দেখিনি এবং সেই মারা যাবার দরুন হাহাকারবোধে পীড়িত হবার অভিজ্ঞতা আমার ছিল না। জানতুম না যে মৃত্যু এভাবে আমাকে বিচলিত করে দিতে পারে। একজন নেই, এই বোধ, মৃত্যু সম্পর্কে এরকম বোধ ছিল না।

* সমিদুল: মৃত্যু মানেই তো একটা শূন্যতা, এই নশ্বর দেহের বিলীয়মান একটা দশা। কিন্তু এই নশ্বর দেহটাই কি সব ? ‘মানুষ’ এই শব্দটার মধ্যে কি ওই বস্তুগত নশ্বরতার ঊর্ধে কিছু নেই বলে আপনি মনে করেন?

**  মলয়: নশ্বর বলেই তো তার এত গুরুত্ব। আপামর মানুষ তো ব্যক্তিমানুষগুলোকে নিয়েই। জলজ্যান্ত লোকটাই তো যাকিছু। একজন জলজ্যান্ত লোকের ঊর্ধে আর কিছু নেই। প্রতিটি জলজয়ান্ত মানুষ একটা পৃথিবী। লোকেদের ধরে ধরে গায়েব করে মানুষ-সাধারণের জন্যে সমাজ গড়া যায় না। বাংকারে বাংকারে ঘুমন্ত মানুষও এক-একটা লোক। বিমূর্ত সুখের জন্যে মূর্ত পৃথিবীকে নষ্টের চেষ্টাটা ভুল।

* সমিদুল: অমরত্বের ব্যাপারে আপনার ভাবনার কিছু বলুন ।

**  মলয়: আগামীর জন্যে বর্তমানকে ধরে রাখা, তাকে অতীত হতে না দেয়া।

* সমিদুল: আপনি জানিয়েছেন, মৃত্যু বিষয়ে আপনার ছয়ের দশকের কবিতাগুলি এক ধরণের ভাবনার প্রকাশ মাত্র। গভীর অনুভূতি থেকে লেখা নয়। অথচ কবিতা বলতে তো আপনি বুঝতেন ঘিলুর বীভৎস শাঁষ থেকে, শাঁষের উত্তরাধিকারহীন নৈরাজ্য থেকে, সারি-সারি বিস্ময়কর শব্দপূঞ্জের ভেতর নিক্ষিপ্ত অসংযত অহং-এর অনুসন্ধান। তাহলে এই সিদ্ধান্তে আসা কি ভুল হবে যে, সিক্সটিজ-এ আপনার লেখা মৃত্যু বিষয়ক কবিতাগুলি কবিতা নয়, কবিতা হয়ে ওঠেনি, তা কিছু শব্দের ফুলঝুরি সৃষ্টি করেছে মাত্র ! এ-বিষয়ে আপনি কী বলবেন ?

**  মলয়: মৃত্যুকে বিষয় করে আমি কোনো কবিতা লিখেছি বলে মনে পড়ছে না। তখনকার কবিতাগুলোয় আত্মহত্যার রেফারেন্স আছে, বা বলতে পারো আত্মহত্যার চেষ্টার রেফারেন্স। এখনকার কিছু কবিতায় পাবে নারীকে আত্মহত্যায় প্ররোচিত করার কথা। সেগুলোকে মৃত্যু বিষয়ক বলে কি ঠিক হবে ? মৃত্যু সম্পর্কে আমার বোধের কথা একটু আগেই তো বললুম তোমায়। আর কবিতা হয়েছে না হয়নি সেটা তো পাঠক হিসেবে তোমাকেই নির্ণয় করতে হবে। কেন আত্মহত্যা করতে পারিনি সে প্রশ্নের উত্তর অবশ্য আমার কাছে নেই। তুমি যেগুলোকে মৃত্যুর কবিতা বলছ, সেগুলোকে প্রেমের কবিতা বলেছেন বারীন ঘোষাল। পাঠকের মানস-দুনিয়ায় ঢুকে যেতে পেরেছি প্রেম বা মৃত্যুকে কেন্দ্র করে, যে পাঠকের যেমন পরাবর্ত।

* সমিদুল: আপনি বলেছেন ‘ঈশ্বর জঞ্জাল’। কেন ? আপনার এই ভাবনার উৎস কী?

**  মলয়: তখন, পঁচিশ-ত্রিশ বছর আগে, একজন কনসেপচুয়াল প্রতিদ্বন্দ্বী দরকার ছিল।

* সমিদুল: মধুসূদন খ্রিস্টধর্মকে গ্রহণ করে নৈঃশব্দ্যকে আড়াল করতে চেয়েছিলেন। আপনি এরকমই এক জায়গায় লিখেছিলেন। কেন আপনার এরকম মনে হয়েছিল ?

**  মলয়: ওটাই ওনার বিকল্প, এমন মনে হয়েছিল, যখন কি না আমার সামনে কোনো বিকল্প খুঁজে পাচ্ছিলুম না।

* সমিদুল: ঈশ্বর নাকি ঈশ্বরকে ? আপনার বিশ্বাস নেই। এবং এ-ব্যাপারে আপনার স্ত্রীর যুক্তিগুলো স্বচ্ছ কিনা সে বিষয়ে আপনি নিশ্চিত নন। আপনার দ্বন্দ্বের উৎসটা আপনি কি ভাবে ব্যাখ্যা করবেন ?

**  মলয়: আমি বস্তুবাদী। আমার স্ত্রী তা নন। তাঁর মতে আমার চেতনাশক্তি সীমিত, তাই বস্তুকে ছাপিয়ে ওঠার ক্ষমতা আমার নেই। তিনি হাজি আলি আর মাহিম চার্চ মেরিতেই বিশ্বাসী।

* সমিদুল: না প্রাচ্য না পাশ্চাত্য, কোনও সংস্কৃতির সঙ্গে আপনাদের প্রবর্তিত সংস্কৃতির মিল ছিল না। এই বক্তব্য কতখানি সত্য ? আমরা তো লক্ষ করেছি সংস্কৃতিটা ছিল সম্পূর্ণরূপে হিপি-সংস্কৃতি থেকে ধার করা।

**  মলয়: বাঙালি সমালোচক-প্রতিবেদকদের পড়াশুনো ও জ্ঞানের অভাবে এমন ধারণা ছড়িয়েছিল। হিপিরা ছিলেন উচ্চবিত্তের ড্রপআউট, একটা প্রতিসংস্কৃতির জনক। আমরা ছিলুম নিম্নবিত্তের ছোটোলোক, মূল সংস্কৃতিতে আউটসাইডার। মধ্যবিত্ত হয়ে ওঠার মধ্যে কোনও সমর সেনীয় গ্লানির কথা ভাবিনি। কলকাতায় আমাদের থাকার জায়গা জুটতো না। তাই ওটাকে নজরুলী বোহেমিয়ানগিরিও বলা যায় না। সম্ভবত, ছোটোলোকদের সাহিত্য করাটা বঙ্গসমাজের পক্ষে হজম করা শক্ত ছিল। ফলে অমন প্রচার। ( মলয় রায়চৌধুরীর ‘ছোটোলোকের ছোটোবেলা’ বাল্যস্মৃতি এই সাক্ষাৎকার নেবার সময়ে প্রকাশিত হয়নি)।

* সমিদুল: অনেকেই বলেন আপনাদের সাহিত্য বিটনিকদের দ্বারা প্রভাবিত। এ-বিষয়ে আপনি কী বলবেন ?

**  মলয়: গবেষণা না করে এই ধরনের আলটপকা কথাবার্তা বলা হয় বটে। এসব যুক্তি দিয়ে প্রমাণের চেষ্টা হয় যে হাংরি আন্দোলনকারীরা শেষ ওব্দি কিছুই করতে পারেনি। যাঁরা বলেন তাঁরা বোধহয় জানেন না যে পাশ্চাত্য সাহিত্যে উইলিয়াম বারোজ-এর ‘নেকেড লাঞ্চ‘ বইটিকে মনে করা হচ্ছে জেমস জয়েস-এর ‘ইউলিসিস’-এর পর প্রথম পথিকৃৎ গদ্য। বাসুদেব, সুভাষ বা সুবিমল কারোর গদ্যই বারোজের মতন নয়। বারোজের পৃথিবী এক ভয়াবহ ফ্যানটাসির জগত। সুভাষ-বাসুদেব-সুবিমল ঘোষ বাস্তবতায় প্রৌথিত। সেরকম শৈলেশ্বর-অরুণেশ-দেবী রায়কে তুলনা করা যায় না কোরসো-স্নাইডার-ফেরলিংঘেট্টি-গিন্সবার্গের সঙ্গে। প্রদীপ চৌধুরীর কাব্যগ্রন্হ ফ্রান্সে আর আমেরিকায় প্রকাশিত হয়েছে, কিন্তু ওখানে কেউই তাতে বিটনিক গন্ধ পায়নি।জনৈক ফুলব্রাইট স্কলার গবেষণা করছেন। তাঁর বই বেরোলে কিছি জানা যাবে। ( বিভিন্ন মার্কিন গবেষকের রচনা থেকে জানা যায় যে হাংরিরাই বিটনিকদের প্রভাবিত করেছিলেন। তথ্য পাওয়া যাবে নেট সার্চ করলে। )

* সমিদুল: আজ এই নয়ের দশকে দাঁড়িয়ে আপনি হাংরি আন্দোলন-এর গুরুত্বপূর্ণ ফসল কী বলে দাবি করেন ? ( এই সাক্ষাৎকারটি প্রকাশিত হবার পর একাধিক ছাত্রছাত্রী হাংরি আন্দোলন-এর অবদান ও মলয় রায়চৌধুরীকে নিয়ে এম ফিল এবং পি এচ ডি করেছেন।)

**  মলয়: বাংলা ভাষায়, এসট্যাবলিশমেন্টের বাইরে থেকে লেখালিখি হাংরি আন্দোলন-এর জন্যেই সম্ভব হয়েছে। সৃজনশীল লেখালিখি, কেবল এসট্যাবলিশমেন্টের বাইরে যা-কিছু। এই দিক থেকে হাংরি আন্দোলন বাংলা সাহিত্যে ওয়াটারশেড।

* সমিদুল: আপনি এখন বলছেন যে , আপনি আজ প্রতিষ্ঠানের অংশ। কেন ? তাহলে আপনার সিক্সটিজের প্রতিষ্ঠানবিরোধিতার নিশ্চয়ই একটা পরিসীমা ছিল। এই পরিসীমাটির বিস্তৃতি সম্পর্কে কিছু বলুন।

**  মলয়: এসট্যাবলিশমেন্টের জাল ছিঁড়ে কোথা দিয়ে বের হওয়া যায় বলতে পারা শক্ত। তেল-চাল-চিনি বা রেডিও-টিভি কাগজ বা ট্রেন-বাস-স্টিমার প্রত্যেকটায় ফাঁদ। চাপে পড়ে রফা হতেই থাকে, তা সে হাসপাতালে হোক, রেল-স্টেশনে হোক, বা বাজারে হোক। কলকাতায় অবশ্য শুধু আনন্দবাজার গোষ্ঠীকে এসট্যাবলিশমেন্ট মনে করার চল আছে। ওটা ইডিয়টিক। এসট্যাবলিশমেন্ট অতটা সিমপ্লিসটিক ব্যাপার নয়। এর আগেও আমি বলেছি যে আমি পজিটিভ , তাই এসট্যাবলিশমেন্ট আমার বিরোধীতা করে।

* সমিদুল: রাজনীতি বিষয়ে হাংরি ইশতাহারে বলেছিলেন যে, বেশ্যার মৃতদেহ ও গাধার লেজের মাঝামাঝি একজন রাজনীতিকের জায়গা । আবার তারপরেই বলেছিলেন, কখনও রাজনীতি থেকে পালানো হবে না এবং সেই সঙ্গে আমাদের কান্তি-অস্তিত্ব থেকে পালাতে দেওয়া হবে না রাজনীতিকে। এমতাবস্হায় আপনার ভাবনার দ্বান্দ্বিকতা থেকে ‘রাজনীতি’ এই শব্দটির অবস্হানকে কীভাবে কী আঙ্গিকে চিহ্ণিত করা সম্ভব ?

**  মলয়: তুমি প্রথম কবি কাকে বলবে ? অনেকের মতে প্রথম কবি হলেন পঁচিশ হাজার বছর আগের ক্রোম্যাগনন মানুষ যিনি একটা ফুল তুলে তাঁর মানুষীকে দিয়েছিলেন। আমি বলতে চেয়েছিলুম, প্রথম কবি হলেন আঠারো লক্ষ বছর আগেকার সেই জিনজানথ্রপাস মানুষটি যিনি একটা পাথরের টুকরো তুলে প্রথম হাতিয়ার আবিষ্কার করেন। সৃজনশীলতা বা কবিত্বকে সেভাবেই টের পেতে চেয়েছিলুম। হাংরি আন্দোলন-এ আমরা সবাই একইরকম ভাবতুম এটা মনে করা কিন্তু ভুল হবে।