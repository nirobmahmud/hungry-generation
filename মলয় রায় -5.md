# গার্গী ঘোষদস্তিদার নিয়েছেন মলয় রায়চৌধুরীর সাক্ষাৎকার
-----------------

* গার্গী: আপনি বলেছেন বহির্বঙ্গের বাঙালির যে সাংস্কৃতিক স্হিতি, তাতে পশ্চিমবঙ্গের ভৌগলিক সংস্কৃতির তুলনায় পোস্টমডার্ন উপাদান বেশি করে চোখে পড়ে। সত্যিই কি তাই ? বাঙালিদের সংস্কৃতিও তো বঙ্গসংস্কৃতি ? প্রাক্তন উপনিবেশগুলোর পোস্টমডার্ন কান্ডিশানকে গড়ে তুলেছে বহুপ্রকার কার্যকারণ । আপনি বহির্বঙ্গের বাঙালি জীবনে কোন-কোন দ্যোতকগুলোকে এ-ব্যাপারে চিহ্ণিত করবেন ?

**  মলয়: নিকারাগুয়ার কবি ফেদেরিকো দ্য ওনিস ওনাদের দেশে যে বৈশিষ্টগুলোর কারণে ১৯৩৪ সনে ‘পোস্টমডার্ন’ শব্দ ও ভাবকল্প উদ্ভাবন করতে বাধ্য হয়েছিলেন, সে বৈশিষ্টগুলোই তুমি বহির্বঙ্গে বেশি করে দেখতে পাবে। কিন্তু ওই কুণ্ডু স্পেশাল ট্রেনে ভ্রমণ করলে চলবে না। ব্যাপারটা ঠাহর করতে হলে গিয়ে কিছুকাল থাকতে হবে বহির্বঙ্গের বাঙালিদের মাঝে ;সেই সমাজের অঙ্গীভূত হতে হবে । হোমি ভাবা যাকে বলেছেন ‘হাইব্রিডিটি’ বা ‘সংকরায়ন’, ইহাব হাসান ওনার ‘পোস্টমডার্ন’ বিষয়ক আলোচনায় যে জিনিসটাকে বলেছেন বদ্ধ আঙ্গিক থেকে মুক্তি এবং অবিরাম পরিবর্তনশীলতা, তা তুমি পাবে বহির্বঙ্গে । পশ্চিমবঙ্গের সমাজে রিফিউজি অভিঘাতে যে হাইব্রিডিটি তা তো উল্টে পশ্চিমবঙ্গকে বদ্ধকূপে পালটে ফেলেছে , যেখানে সংস্কৃতি নিয়ে রাজনৈতিক নোংরামি হয় । বহির্বঙ্গের হাইব্রিডিটি স্হানিক । এটা বেশ গুরুত্বপূর্ণ। ‘পোস্টমডার্ন’ ভাবনায় স্হানকে বিশেষ জায়গা দেয়া হচ্ছে। মডার্ন ভাবনায় দেয়া হয় কালকে। তুমি দেখবে বিহারের, মহারাষ্ট্রের, দিল্লির বাঙালিদের মধ্যে তাদের জায়গাটা বাচনিক-নান্দনিক ভূমিকা নিচ্ছে । ভূমিকাটা ইতিবাচক। পশ্চিমবঙ্গে প্রাক্তন উদ্বাস্তুরা এখনও নেতিবাচক স্হানিকতা বয়ে বেড়াচ্ছে ।

* গার্গী: কিন্তু তার ফলে তারা কি বঙ্গসংস্কৃতির বাইরে চলে যাচ্ছে না ?

**  মলয়: না-না, তা কেন হবে ! সংস্কৃতি তো স্হির নিশ্চল ব্যাপার নয়। তুমি তো বেশ কয়েকবার ঢাকায় গেছ । ওঁরাও বাঙালি। কিন্তু সাংস্কৃতিক স্তরে কলকাতা থেকে প্রচ্ছন্নভাবে আলাদা। অর্থাৎ বঙ্গসংস্কৃতি কলকাতায় পয়দা হয় না। সংস্কৃতির নামে কলকাতায় যা ম্যানুফ্যাকচার হয় তা হল নাচা-গানা-কমার্শিয়াল সাহিত্য , যা এথনিকালি পশ্চিমবঙ্গীয় নয় , কেননা তা গ্রামসমাজ থেকে উঠে-আসা নয়। বহির্বঙ্গের ডিসকোর্স সেই মাইক্রোলেভেল সমাজের ডিসকোর্স । স্বাধীনতার আগে পর্যন্ত বঙ্গদেশের ডিসকোর্সকে প্রবাসী বাঙালি নিজের বলে মনে করত । তার কারণ তখন স্হান বা স্পেসের তুলনায় কাল বা টাইমকে গুরুত্ব দেয়া হতো। দার্শনিক তর্কে বলা যায় যে মডার্ন ভাবনায় স্পেসকে কনভার্ট করে ফেলা হতো টাইমে। স্বাধীনতার পর, উত্তরঔপনিবেশিকতায়, বহির্বঙ্গ নিজের বিশেষ স্পেসটাকে টাইম থেকে ছাড়িয়ে এনেছে। ভাষাজীব হিসাবে বহির্বঙ্গের বাঙালি এখন নিজেকে রিডিফাইন করে নিয়েছে। কতজন বাংলা ভাষা লিখতে পড়তে পারে , না পারে না, তা অবান্তর। তুমি তো জানো আমি সাবর্ণ চৌধুরী বংশের । আকবর-জাহাঙ্গিরের আমলে আমার পূর্বপুরুষেরা ফারসি আর সংস্কৃত লিখতে পড়তে পারতেন। দেশের বাড়িতে সেসব বই-পুঁথি ছিল। তবে ? তাঁদেরই এক বংশধরের তুমি ইনটারভিউ নিচ্ছ যেহেতু সে বাংলায় লেখে। কলকাতার এখনকার ভাটিয়া বাঙালিদের চেয়ে তাঁরা তো খাঁটি প্রাগাধুনিক বাঙালি ছিলেন । কলকাতার বাম-বুঢঢা রাজনীতিকরা যে পোশাক পরে বাঙালি সাজেন, সে পোশাক ভারতচন্দ্র-বঙ্কিমচন্দ্র পরতেন না।

* গার্গী: অমর্ত্য সেন তো পশ্চিমবঙ্গের শিক্ষাক্ষেত্রে বর্ণবৈষম্যের কথা ওনার ট্রাস্টের রিপোর্টে বলেছেন….

**  মলয়: হ্যাঁ । এরাই আবার সেকুলারিজমের বারফট্টাই মারে । এখানে শহরাঞ্চলেও হিন্দু-মুসলমানরা বিয়ে ইত্যাদিতে পরস্পরের পরিবারকে নিমন্ত্রণ করেন না । গ্রামাঞ্চলে ক্ষমতা দখল করে নিয়েছে মধ্যবর্গ ভূস্বামী। নিম্নবর্গ সেখানে বিহারের মতোই অবহেলিত। এই যে কামতাপুরিরা পৃথগন্ন হতে চাইছে, খুনোখুনি করছে, অবহেলার কারণে। বহির্বঙ্গের বাঙালিদের মধ্যে এ-জিনিস পাবে না। তারা নিজেদের আশে-পাশের সমাজের সঙ্গে মিশে আছে। কিন্তু নিজেদের বৈভিন্ন্য বজায় রেখেছে। পোস্টমডার্ন ভাবুকরা যাকে বলছেন , এক্সটার্নাল ইউনিফায়ার , বহির্বঙ্গের বাঙালিদের মধ্যে তা সক্রিয় । পশ্চিমবঙ্গে সক্রিয় মডার্নিজমের ইনটারনাল ইউনিফায়ার । এখানে তৃণমূল ছাত্র ইউনিয়ানের ছেলে যদি সিপিএম ছাত্র ইউনিয়ানের মেয়ের সঙ্গে প্রেম করে তাহলে পলিটিকাল ক্যাম্পাস রায়ট হয়ে যায়। বহির্বঙ্গের বাঙালিরা এই নীচতা এবং মূঢ়তা থেকে মুক্ত। অভেদের সন্ধান করার সামাজিক বোধ, যা পোস্টমডার্ন ভাবনার ভিত্তি, উত্তরঔপনিবেশিক বহির্বঙ্গে তা চুপচাপ কাজ করে চলেছে। বহির্বঙ্গের বাঙালিদের মধ্যে একটা কথা বেশ প্রচলিত। তাআ বর্তমান পশ্চিমবঙ্গকে বলে প্যারাসাইটদের সার্কাস।

* গার্গী: বহির্বঙ্গের বাংলা পত্র-পত্রিকায় মডার্ন-পোস্টমডার্ন ব্যাপারটা নিয়ে তেমন আলোচনা হয় না কেন ? ওপার বাংলার প্রায় প্রতিটি লিটল ম্যাগাজিনে পোস্টমডার্ন দর্শন ও সাহিত্য নিয়ে আলোচনা থাকে। এপার বাংলায় কিছু-কিছু পত্র-পত্রিকায় তুমুল তর্ক-বিতর্ক হয়, যেমন জিঞ্জাসা, হাওয়া-৪৯, অনীক, অন্যস্বর, অপর, কবিতা পাক্ষিক, আলোচনাচক্র ইত্যাদি। আপনি ভেবেছেন এদিকটা নিয়ে ? সামাজিক কার্যকারণ নিয়ে ভেবেছেন ?

**  মলয়: তা কেন ? জামশেদপুরের কালিমাটি পত্রিকায় প্রায় প্রতি সংখ্যায় প্রবন্ধ থাকে । পোস্টমডার্ন গল্প, পোস্টমডার্ন কবিতা থাকে কোনো-কোনো সংখ্যায়। নাগপুরের খনন পত্রিকা আমার দীর্ঘ প্রবন্ধ পোস্টমডার্ন কালখণ্ড ও বাঙালির পতন ছেপেছিল, যেটা ওখানকার বেঙ্গলি অ্যাসোশিয়েশান গ্রন্হাকারে বের করেছে। তবে সাধারণভাবে বিষয়টা নিয়ে আলোচনা থাকে না। প্রধান কারণ হল পত্রিকাগুলোর স্বল্প পরিসর। কয়েকটা গল্প-কবিতার পর স্হান সংকুলান হয় না। সিরিয়াস প্রবন্ধ তাই থাকে না। যাঁরা সিরিয়াস প্রবন্ধ পড়তে চান , তাঁরা ইংরেজি বই যোগাড় করে পড়ে নেন । অবশ্য দিল্লি-মুম্বাই-চেন্নাই ইত্যাদি মেট্রপলিটান শহর ছাড়া ইংরেজি বইয়ের লাইব্রেরি নেই বললেই চলে। তার ওপর তুমি যে পত্রিকাগুলোর নাম বললে, তারা কেউ ফ্রি বিলি করে না। বিক্রি করে কেবল কলকাতায় আর ঢাকায় । বহির্বঙ্গে অনেকে বাংলার চেয়ে ইংরেজি বা হিন্দিতে লেখা পছন্দ করেন । পশ্চিমবঙ্গের পাঠকদের সম্পর্কে তাঁদের রিজার্ভেশান আছে। বহির্বঙ্গের ছোটো-ছোটো জায়গায়, যেমন চক্রধরপুর, ছাপড়া, জামালপুর, হাফলং, ধর্মনগর ইত্যাদিতে ঠিক এই সময়ের ভাবনাচিন্তা পৌঁছোয় না। তাঁরা পুরোপুরি নির্ভর করেন কলকাতার কমার্শিয়াল ম্যাগাজিনের ওপর , যেগুলো তাঁদের বিপথগামী করে তোলে। এই দূষণ থেকে বেরোবার জন্য দিল্লির অরুণ চক্রবর্তী একটা বহির্বঙ্গ মঞ্চ তৈরির চেষ্টা চালাচ্ছেন বটে, কিন্তু তিনিও কলকাতার এসট্যাবলিশমেন্টের মায়া কাটিয়ে উঠতে পারছেন না।

* গার্গী: বহির্বাংলায় কি পোস্টমডার্ন ফিকশান আর কবিতা লেখা হচ্ছে ? কার-কার রচনা পোস্টমডার্ন বলে মনে হয় আপনার ? কয়েকটি বই বা লেখার নামগুলো যদি বলেন তাহলে বাংলার বাইরে একটু আলোকপাত হয় । প্রভাত চৌধুরী ওনার পোস্টমডার্ন কবিতা সংকলন গ্রন্হে পশ্চিমবঙ্গের বাইরের কোনো কবিকে কিন্তু অন্তর্ভুক্ত করেননি। জহর সেনমজুমদার এবং সুজিত সরকার পোস্টমডার্ন কবিতা নিয়ে যে প্রবন্ধগ্রন্হ লিখেছেন , তাতে বহির্বঙ্গের কবিরা আলোচিত হননি।

**  মলয়: জহর আর সুজিতের বহির্বঙ্গ সম্পর্কে ধারণা ওই কুণ্ডু স্পেশাল ভ্রমণের। প্রভাত চৌধুরী তো পশ্চিমবঙ্গেরই সবাইকে অন্তর্ভুক্ত করতে পারেননি । বহির্বঙ্গের কারো উচিত একটা আলাদা পোস্টমডার্ন সংকলন বের করা। পোস্টমডার্ন কবিতার জন্য তুমি বারীন ঘোষাল, যে জামশেদপুরে থাকে, তার লু, মুখস্ত ডালিম বইগুলো পড়তে পারো। উপন্যাসের জন্য বারীনের উদোমডাঙা বইটা পড়ে দেখো। সুবিমল বসাক, যিনি আদপে পাটনার লোক, ওনার প্রত্নবীজ উপন্যাস অতি অবশ্য পড়বে। দিল্লির দীপঙ্কর দত্ত‘র কবিতা-পুস্তিকা আগ্নেয় বসন্তের জাগলার পড়ে দেখো। গল্পের জন্য সমীর রায়চৌধুরীর ছাতা হারানোর দুঃখু উল্লেখ্য। উনি বিহার সরকারের ডায়রেকটর অব ফিশারিজ ছিলেন। ধানবাদের অজিত রায়ের যোজন ভাইরাস, গুরগাঁওয়ের রবীন্দ্র গুহ‘র শিকঞ্জের পাখি খামোশ উপন্যাসগুলো পোস্টমডার্ন। এঁরা কেউই কমার্শিয়াল পত্রিকায় লেখেন না । এসব বই পড়তে হলে যোগাড় করতে হবে লিটল ম্যাগাজিন মেলায়। আমাকে তুমি বহির্বঙ্গের সাহিত্যিক বলে মনে করো কিনা জানি না । সৃষ্টি প্রকাশন আমার পোস্টমডার্ন আহ্লাদের কবিতা বের করেছে , আর কবিতীর্থ প্রকাশনী বের করেছে আমার উপন্যাস এই অধম ওই অধম । দুটো বইই কলেজ স্ট্রিট এলাকায় পাওয়া যায়।

* গার্গী: কলকাতায় প্রতি বছর যে সমস্ত গল্পের সংকলন, কবিতার সংকলন প্রকাশিত হয়, বা বাণিজ্য পত্রিকার শারদ সংখ্যা প্রকাশিত হয়, তাতে বহির্বঙ্গের কোনো লেখকের রচনা থাকে না। লক্ষ করেছেন ? আপনি কী ভাবে ব্যাখ্যা করছেন প্রক্রিয়াটাকে ?

**  মলয়: আরে ওগুলো স্রেফ ধান্দাবাজি। ঢাকা আর কলকাতার একদল ধান্দাবাজ লেখক মিলে এই কাণ্ডটির মাধ্যমে দিব্বি বাণিজ্য করছেন। সম্পাদক হিসাবে যে লেখক বা কবির নাম থাকে তাঁরা তাঁদের নাম ব্যবহার করতে দিয়ে পাবলিশারের কাছ থেকে টাকা নেন । বাদবাকি কাজটা যারা করে তারা নিজেদের ধামাধরাদের ঢোকায় । বহির্বঙ্গের কবি-গল্পকারদের সম্পর্কে এরা আকাট মূর্খ। এই বইগুলোয়, জানি না লক্ষ করেছ কিনা, সংকলিত রচনা নিয়ে কোনো আলোচনা থাকে না, যেমন ছিল রবীন্দ্রনাথ, আবু সয়ীদ আইয়ুব কিংবা দেবীপ্রসাদ চট্টোপাধ্যায় , অসিত বন্দ্যোপাধ্যায় সম্পাদিত সংকলনে । তিন-চারটে সংকলনে আমার লেখাও আছে । তা উত্তম দাশ আর মৃত্যুঞ্জয় সেনের বন্ধকৃত্য। বহির্বঙ্গের যাঁরা অন্তর্ভুক্ত হতে চাইবেন, তাঁদের মান-সন্মান খুইয়ে কলকাতার ধান্দাবাজদের সঙ্গে ভিড়তে হবে। আমি সবাইকেই বলি এই দূষণ থেকে আত্মরক্ষা করতে ।

* গার্গী: একটি রচনা যে পোস্টমডার্ন তা কী করে বুঝব ? জঁ ফ্রাঁসোয়া লিওতার বলেছিলেন, ‘পোস্টমডার্ন মিনস ইনক্রেডুলিটি টোয়ার্ডস মেটান্যারেটিভ’। আমাদের বেদ, উপনিষদ, পুরাণ, সাঙ্খ্য, সংহিতা কোনো ন্যারেটিভই তো মেটান্যারেটিভ নয়। আমরা তাহলে কী-কী দেখে বুঝব যে একটা লেখা পোস্টমডার্ন ?

**  মলয়: এই প্রশ্নটা এর আগেও আমায় কেউ কেউ করেছেন। আমি তাঁদের বলেছি জীবনানন্দের প্যারাডিম কবিতাটি খুঁটিয়ে পড়তে । আমি মনে করি যে বাংলা পোস্টমডার্ন কবিতার সূত্রপাত এই কবিতাটি দিয়ে হয়েছিল। কবিতাটি এক-শিলা নয়, একরৈখিক অভিজ্ঞতা-নির্ভর নয়, তা একক নয়। ছবি আছে একের পর এক, যেন টিভির চ্যানেল সার্ফিং করা হচ্ছে। কবিতাটিতে আছে মজা, থ্রিল, আহ্লাদ, মসকরা, খেলা, বহুদিশাময়তা । আছে যুক্তির ভাঙন । কবিতাটিতে বিষয় নামক সুনিশ্চিত কেন্দ্র নেই । কবিতাটির শিরোনাম তার ভাবের টাইটেল হোলডার নয় ; মর্মার্থের মালিক নয়। কবিতাটি যৌগ, রাইজোম্যাটিক ; তাই দেখা যাবে যে একটি পংক্তির সঙ্গে পরের পংক্তির সম্পর্ক ও সাযুজ্য নেই। অর্থাৎ লাইনগুলো ইনটারলকিং করা ; আধুনিক কবিতার মতো ইনটারলিঙ্কড নয়। রচয়িতার সাবজেকটিভিটি তাতে নেই। পোস্টমডার্ন রচনা তোমায় খুঁটিয়ে পড়তে হবে। এটা সন্দেশ-রসগোল্লা খাবার ব্যাপার নয় যে নিজের ভালো-লাগা খারাপ-লাগা দিয়ে বিচার করবে।

* গার্গী: এবার একটা ব্যক্তিগত প্রশ্ন করি। আপনি প্রায় পনেরো-কুড়িটি লিটল ম্যাগাজিন পুরস্কার প্রত্যাখ্যান করেছেন বলে শুনেছি । বাঁকুড়ার একটি নামি পত্রিকা আপনার বাসাতেই অনুষ্ঠান করে পুরস্কার দিতে চেয়েছিল। আপনি তাদেরও ফিরিয়ে দিয়েছেন । কলকাতায় তো লেখকরা নিজেদের টাকা খরচ করে নিজেদের পুরস্কৃত করছেন, নিজেদের সম্বর্ধনার ব্যবস্হা করছেন। সে ক্ষেত্রে আপনি আপনার প্রাপ্য সন্মান ফিরিয়ে দিচ্ছেন কেন ?

**  মলয়: আমার লেখালিখি থেকে উৎসারিত নৈতিকতা আমায় যে একক বৈধতা দিয়েছে তা আমার নিজস্ব অর্জন। আমি কাউকে আমার অর্জনের অংশ দিয়ে নিজেকে কলুষিত করতে চাই না। পুরস্কারগুলো ফালতু। দেখেছি যে যারা পুরস্কারের প্রস্তাব নিয়ে এসেছিল তাদে বিশেষ ধারণা নেই আমার ডিসকোর্স সম্পর্কে । ওসব পুরস্কার আমার লেখালিখিকে গৌরবান্বিত করার বদলে খেলো আর খাটো করে দেবে । আমার অর্জন সম্পূর্ণ ভিন্ন । আমি অন্যান্য কবি-লেখকদের সঙ্গে সিস্টেমের খাঁচার দর্শনীয় প্রাণী হতে রাজি নই। আর এই যে প্রতিদিন দু’চারজনের সম্বর্ধনা অনুষ্ঠান দেখছ, ওটার উৎস হল ভালগারিটি বা স্বাধীনতা-উত্তর ভালগাসের মূল্যবোধ, যে ভাবধারায় পশ্চিমবঙ্গের ভিখারির দশা হয়েছে । যারা আজকাল পুরস্কার পায় তাদের আগাপাশতলা পরখ করলেই টের পাবে।

* গার্গী: এখন কী লিখছেন ? একটা কাব্যনাট্য আর একটা পোস্টমডার্ন ডিডেকটিভ উপন্যাস লেখার কথা বলেছিলেন একবার । হাত দিয়েছেন ? ( ২০১২ সালে মলয়দার দুটি কাব্যনাট্য সাহিত্যকাফে ওয়েবসাইটে প্রকাশিত হয়েছে। উনি একটি ব্লগে ওনার ডিটেকটিভ উপন্যাস ডিটেকটিভ নোংরা পরির কংকাল প্রেমিক রচনা করেছেন ; উপন্যাসটি একটি লিটল ম্যাগাজিনে প্রকাশিতব্য। )

**  মলয়: নাহ । হাত এমন কাঁপে যে কিছুই হচ্ছে না । আপাতত মেজর জেনারাল জে এফ সি ফুলারের দি কনডাক্ট অব ওয়র বইটা পড়ছি।

( সুমন মিশ্র সম্পাদিত ও জব্বলপুর থেকে প্রকাশিত চরৈবেতিপত্রিকার ডিসেম্বর ২০০২ সংখ্যার জন্য

সাক্ষাৎকারটি নিয়েছিলেন গার্গী ঘোষদস্তিদার, যিনি একটি ইংরেজি দৈনিকের সঙ্গে সেসময়ে যুক্ত ছিলেন )