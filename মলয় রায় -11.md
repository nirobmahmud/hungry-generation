# দেবাশিস সাহা নিয়েছেন মলয় রায়চৌধুরীর সাক্ষাৎকার
-----------------

* দেবাশিস সাহা : হাংরি আন্দোলনের পরে তেমন কোনো জোরালো আন্দোলন হল না কেন? বাংলা কবিতায়?

**  মলয় রায়চৌধুরী: কোনো আন্দোলনই আর সম্ভব নয় । আবিষ্কার ও প্রযুক্তির দ্রুতির কারণে ব্যক্তির বহুমাত্রিক আত্মপরিচয় আমাদের কৌমসমাজকে অত্যন্ত পরিবর্তনশীল করে দিয়েছে । ষাটের যুগে এক দশকে যে রদবদল সমাজ ও সংস্কৃতিতে আকার লাভ করতো, তা এখন এক সপ্তাহে ঘটে যায় । লেখা প্রকাশের মঞ্চ এবং নিজের পত্রিকা প্রকাশ ও বিতরণ করার আর্থিক সামর্থ্য না থাকায় হাংরি বুলেটিন প্রকাশিত হত হ্যান্ডবিলের আকারে, একফালি কাগজে যা আজকের দিনে অচিন্ত্যনীয়; এখন তো প্রায় ১৫০০ লিটল ম্যাগাজিন কেবল এই বাংলায় প্রকাশিত হয় ।

* দেবাশিস সাহা: শাস্ত্রবিরোধী আন্দোলন কি আপনি সমর্থন করেন ? কেন?

**  মলয় রায়চৌধুরী: হ্যাঁ । শাস্ত্রবিরোধীদের অবদানকে অবশ্যই স্বীকার করি ।

* দেবাশিস সাহা : কবিতা কি শব্দের আলো ? না, আলোর শব্দ?

**  মলয় রায়চৌধুরী: এই প্রশ্নের উত্তর দিতে পারব না । গভীর সমুদ্রের প্রাণিরা, যাদের চোখ নেই এবং যারা আওয়াজের দ্বারা দেখতে পায়, তারা এই রহস্যের কিনারা করতে পারবে । কিংবা আইনস্টাইন থাকলে বলতা পারতেন

* দেবাশিস সাহা : রবীন্দ্রনাথ, স্বামী বিবেকানন্দ, মহাত্মা গান্ধী—-কে আপনার প্রিয়?

**  মলয় রায়চৌধুরী: তিন জনের লেখা থেকেই মাল-মশলা পেয়েছি, যা আমাকে আমার মতো করে ভাবতে উদ্বুদ্ধ করেছে । বহু ক্ষেত্রর অবশ্য ওনাদের মতামতের সঙ্গে আমার মত মেলে না ।

* দেবাশিস সাহা: কলকাতাত সাহিত্য ‘দেশ’ নির্ভর হওয়ার কারণেই কি এত জোলো ও ছিবড়ে? এখনকার বাংলা সাহিত্য কি শুধুই পুরস্কারের মাংস?

**  মলয় রায়চৌধুরী: ‘দেশ’ নয়, আসল ব্যাপার হল বাজারের মালিকানা । সংস্কৃতি আজ বাজারের দখলে, তা সে লেখালিখি হোক বা পুরস্কার । বাজার আজ সর্বনিয়ন্তা ।

* দেবাশিস সাহা : জয় গোস্বামীকে আনন্দবাজার থেকে সরিয়ে দেবার পর কি তাঁর কবিতা ছন্দহীন হয়ে পড়লো? এটা কি নিরাপত্তাহীনতার কারণে?

**  মলয় রায়চৌধুরী: ওনার চিন্তাজগতে পরিবর্তনের কারণে চাকরি ছাড়তে হয়েছিল । ওনাকে নিরাপত্তাহীন ভাবার কারণ দেখি না । সাহিত্য-ক্ষেত্রে যা যা পাবার পেয়ে গেছেন । ওনার ছন্দ নকল করে বহু জয় গোস্বামী ক্লোন বেরিয়েছে, তাই ছন্দ বর্জন করা ছাড়া উপায় ছিল না ।

* দেবাশিস সাহা: কৌরব, শহর, কবিতা ক্যাম্পাস—-এ ধরণের কাগজে যে কাজগুলো হচ্ছে তা সাহিত্যের পক্ষে কতটা ফলপ্রসূ?

**  মলয় রায়চৌধুরী: এই পত্রিকাগুলো যখন তুঙ্গে, তখন যথেষ্ট প্রভাবশালী সাহিত্য-পরিসর গড়ে তুলেছে; নতুন এলাকার খোঁজ দিয়েছে । কাজ ফলপ্রসূ হবে ভেবে তো কেউ লিটল ম্যাগাজিন প্রকাশ করেন না । তা সময় ও পরিসরে হস্তক্ষেপ করে ।

* দেবাশিস সাহা: আপনার সাহিত্য-জীবনের লক্ষ্য কী ছিল? সেটা কি সফল? যদি না হয় তাহলে তার কারণ কি?

**  মলয় রায়চৌধুরী: লিখতে আরম্ভ করে, লেখালিখি করা এবং তা প্রকাশ করার বাইরে, আমার মনে হয় না কারো কোনো অন্য লক্ষ্য থাকে । যাঁরা টাকা-পয়সা রোজগারের উপায় হিসেবে লেখালিখি করেন তাঁদের কথা আলাদা । এখন তো চাইলেই লেখা ছাপা হয়, এটাই তো সফলতা । বাংলাদেশের একটি ওয়েবসাইটে আমার কবিতা নিয়ে স্বপক্ষে-বিপক্ষে তর্কাতর্কি চলছে তা আমি জানতে পারি ওই তর্ক শুরু হবার বহুকাল পরে । তর্কটা আজও হয়ে চলেছে ।

(কালগাড়ি পত্রিকার গ্রীষ্ম ২০১০ সংখ্যা থেকে পুনঃপ্রকাশিত)