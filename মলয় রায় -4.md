# সুদক্ষিণা চট্টোপাধ্যায় নিয়েছেন মলয় রায়চৌধুরীর সাক্ষাৎকার
-----------------

* সুদক্ষিণা: মলয়দা, একটা কথা আমায় বোঝান । পোস্টমডার্ন সাহিত্যভাবনা নিয়ে এত পরস্পরবিরোধী প্রতিপাদ্য সোনা যাচ্ছে কেন ? অমিতাভ গুপ্ত, অঞ্জন সেন, ওনারা উত্তরআধুনিক কবিতার একটা সংকলন প্রকাশ করেছিলেন , তাতে আশির দশকের বহু কবিকে অন্তর্ভুক্ত করা হয়েছিল।কবিতাগুলোকে আমার অন্যধরণের মনে হয়নি। অমন কবিতা পঞ্চাশের, ষাটের, সত্তরের কবিরা তার পূর্বেও লিখছিলেন। সমালোচিত হবার পর ওনারা উত্তরআধুনিক চেতনার ভূমিকা শিরোনামে একটি গ্রন্হ লেখেন । বক্তব্য ছিল যে কবিতার অবয়ব ভিন্ন না হলেও, চেতনাটি ভিন্ন। কিন্তু ফরাসি পোস্টমডার্ন ভাবুক জাক লাকাঁ, মিশেল ফুকো প্রমুখ তো বলেছেন যে আজকের মানুষের সমন্বিত চেতনা হয় না। অপরপক্ষে সমীর রায়চৌধুরী, ধীমান চক্রবর্তী, রুদ্র কিংশুক, প্রভাত চৌধুরীর মতে, পোস্টমডার্ন সাহিত্যভাবনার জন্ম তিরিশের দশকের উত্তরঔপনিবেশিক নিকারাগুয়ায়। নিতাই জানার পোস্টমডার্ন ও উত্তরআধুনিক বাংলা কবিতা পরিচয়, পার্থপ্রতিম বন্দ্যোপাধ্যায়ের পোস্টমডার্ন ভাবনা ও অন্যান্য, সুদেষ্ণা চক্রবর্তীর উত্তরআধুনিকতা ও অন্যান্য প্রবন্ধ, বীরেন্দ্র চক্রবর্তীর বাংলা কবিতার প্রাকৃতায়ন ইত্যাদি বইগুলো পড়ে আরও কনফিউজড হয়ে গেছি। আপনাকে তো পোস্টমডার্ন সাহিত্যভাবনার অথরিটি মনে করা হয় । আপনি বিষয়টা বুঝতে প্লিজ সাহায্য করুন।

**  মলয়: তুমি তো দেখছি কেদার ভাদুড়ীর সাক্ষাৎকার নিতে গিয়ে আমি যে টেকনিক অ্যাডপ্ট করেছিলুম, সেটাই ফলো করছ। প্রশ্নের মধ্যেই একটা উত্তর লুকিয়ে রাখছ যাতে তার বিকল্প উত্তর দিতে পারি। হ্যাঁ, অনেকেই মনে করেন যে আসল সমস্যা সৃষ্টি করেছিলেন অঞ্জন সেন, অমিতাভ গুপ্তরা । নিতাই জানা, বীরেন্দ্র চক্রবর্তী তাকে আরও জটিল করে তুলেছেন। অঞ্জন সেন একটা তালিকা তৈরি করে দেখিয়েছিলেন যে পঞ্চাশ আর ষাটের কবিরা ইউরোপের নকল করে অবক্ষয়ী কবিতা লিখেছেন, যখন কিনা ওনারা সুস্হ চেতনার প্রাগৈতিহাসিক কবিতা লিখছেন। প্রকৃতপক্ষে পশ্চিমবঙ্গের অবক্ষয়ের কারণ হল দেশভাগের পর, উদ্বাস্তুদের আন্দামানে যেতে না দিয়ে জোর করে পশ্চিমবঙ্গে পুনর্বাসন দেবার গোঁ। অঞ্জন সেন, উদয়নারায়ণ সিংহ, অমিতাভ গুপ্ত যখন উত্তরআধুনিক কবিতার আওয়াজ তুলেছিলেন তখন পোস্টমডার্ন ভাবনাটা তাঁদের কাছে স্পষ্ট ছিল না । তার ওপর ওনারা প্রগতিতত্ত্বের রৈখিক ডায়ালেকটিকে বিশ্বাসী, যা পোস্টমডার্ন ভাবনায় গ্রাহ্য নয়। এখন দুটোকে মেলাতে গিয়ে হিমসিম খাচ্ছেন । পার্থপ্রতিম, সুদেষ্ণা ওনাদের বইতে মার্কসবাদের সঙ্গে পোস্টমডার্ন ভাবনার সংঘাতকে বড়ো করে দেখেছেন। ওগুলোও একপেশে।ঔ ভারতবর্ষে এখন বহু মার্কসবাদী দল আছে । তাদের মধ্যে খুনোখুনি হয় । এই বহুত্বই পোস্টমডার্ন । বহুত্ব ও বৈভিন্ন্য অস্বীকার করে পোস্টমডার্ন ভাবনা হয় না। বহুত্ব ও বৈভিন্ন্য হল ভৌগলিক, প্রকৃতিপ্রদত্ত । মানবসমাজে তা থাকবেই । সেকারণেই বাংলাদেশীরা বাঙালি হয়েও আমাদের থেকে আলাদা।

* সুদক্ষিণা: ওনারা, অঞ্জন সেন ওনারা, ফেদেরিকো দ্য ওনিসের কথা বলেননি তো কখনও। যদি ইউরোকেন্দ্রিকতার বিরোধিতা করার ছিল, তাহলে তো ওনিস প্রসঙ্গ তোলা উচিত ছিল। সমীর রায়চৌধুরী এবং প্রভাত চৌধুরী, যাঁরা পঞ্চাশের ষাটের কবি, ওনারা দেখেছি ওনিস থেকে বক্তব্যের সূত্রপাত করেছেন । আপনিও খোলাবারান্দা সম্পাদক দূর্বাদল দত্তকে যে সাক্ষাৎকার দিয়েছিলেন, তাতে ওনিসের কথা বলেছেন। পশ্চিমবঙ্গ বাংলা আকাদেমি থেকে সুরভি বন্দ্যোপাধ্যায় সাহিত্যের শব্দকোষ প্রকাশ করেছেন, তাতেও ওনিসের উল্লেখ নেই। তাতে জঁ ফ্রাঁসোয়া লিওতার, ইহাব হাসান-এর উল্লেখ আছে। উনিও কি একপেশে ?

**  মলয়: মহাকরণে যে সরকারই থাকুক না কেন, সরকারি অনুগ্রহপ্রাপ্ত বুদ্ধিজীবিরা একপেশে হতে বাধ্য। সে-সব কথা থাক। ওনিসের কথা, বা পোস্টমডার্ন সাহিত্য-ভাবনার সূত্রপাতের কথা বলি । নিকারাগুয়ার কবি ফেদেরিকো দ্য ওনিস ১৯৩৪ সনে প্রকাশিত আনতোলোজিয়া দ্য লা পোয়েজিয়া এসপানোলা এ হিসপানোমারিকানা কাব্য সংকলনে সর্বপ্রথম পোস্টমডার্ন শব্দটা প্রয়োগ করেন । উনি এই ভাবকল্পের সূত্রপাত ঘটাতে বাধ্য হন । উনি অনুভব করেন যে স্প্যানিশভাষী দেশ হওয়া সত্ত্বেও স্পেনের সঙ্গে নিকারাগুয়ার বা লাতিন আমেরিকার কোনও ব্যাপারে কোনো মিল নেই । ১৫২২ সনে স্প্যানিশ জলদস্যু গিল গনহালেস দ্য আভিলা ওই ভূখণ্ড দখল করে তাকে স্প্যানিশ সাম্রাজ্যের অন্তর্গত করার পর ১৮২১ পর্যন্ত তা স্পেনের উনিবেশ ছিল । তারপর তা ছিল মেক্সিকোর প্রদেশ। ১৮৩৮ সনে দেশটা স্বাধীন হয় । ১৯১২ সনে মার্কিনিরা মিলিটারি ঘাঁটি গাড়ে । তারা বিদেয় হবার সময়ে সেদেশে জেনারেল আনাসতাসিও সোমোজা নামে একজন অত্যাচারী খলনায়ককে সিংহাসনে বসিয়ে যায়। সোমোজা পরিবার রাজত্ব করেছিল ১৯৭৯ পর্যন্ত। সোমোজা পরিবারের বিরুদ্ধে গেরিলা যুদ্ধ আরম্ভ করেছিলেন আগুস্তো সেজার সানদিনো। যে বছর সানদিনো আততায়ীর হাতে খুন হন সে বছরেই ওনিসের বইটা বেরিয়েছিল।

নিকারাগুয়ার আদিনিবাসী রেড ইনডিয়ানদের সংস্কৃতিতে মিশেছিল ইউরোপীয় শ্বেতাঙ্গ, ক্রিতদাস কৃষ্ণাঙ্গ, আর ভারতীয় ইনডেনচার্ড লেবারদের সংস্কৃতি। পশ্চিমবঙ্গের দেশভাগোত্তর মিশ্র ও গরিব উত্তরঔপনিবেশিক জনসমাজের মতন ওই দেশটায় পরিত্যক্ত হল মডার্ন সাহিত্যার আদল ও আদরা । সোমোজার ভয়ে অনেক কবি-লেখক পালিয়েছিলেন লাতিন আমেরিকার অন্যান্য দেশে । যাঁরা ব্রাজিলে গিয়েছিলেন তাঁদের বলা হয় লুসো ব্রাজিলিয়া। ব্রাজিল একটা পর্তুগিজভাষী দেশ। লাতিন আমেরিকা থেকে পোস্টমডার্ন ভাবকল্প পৌঁছেছিল ইউরোপে । উত্তরঔপনিবেশিক এই ভাবকল্পটিই জঁ ফ্রাঁসোয়া লিওতার রিডিফাইন করে উপস্হাপন করলেন তাঁদের অতিউন্নত সমাজের প্রেক্ষিতে। উন্নত বলতে আর্থিক আর প্রযুক্তির ভিন্নতা । মার্কিন মিলিটারি বুদ্ধিজীবিরা ভাবকল্পটাকে নিজেদের সঙ্গে আমেরিকায় নিয়ে গিয়েছিল। আমাদের দেশে ইংরেজি বইয়ের চল বেশি বলে লাতিন আমেরিকান সাহিত্যের ইতিহাস অবহেলিত। আর নিকারাগুয়া তো একেবারেই অবহেলিত ।

* সুদক্ষিণা: তো, মডার্ন সাহিত্যভাবনার পার্ধক্য ঠিক কোথায় ? কী করে বুঝব যে লেখাটা পোস্টমডার্ন ? নিতাই জানা ওনার বইতে অমিতাভ গুপ্ত, কালীকৃষ্ণ গুহ এবং বীতশোক ভট্টাচার্যকে বলেছেন উত্তরআধুনিক। অঞ্জন সেনের অবক্ষয়ের আধুনিকতা বনাম উত্তরআধুনিকতা বইয়ের তালিকা সত্ত্বেও নিতাই জানা বলেছেন যে উত্তরআধুনিকতা যখন সিনথেসিস বা সংশ্লেষণে গুরুত্ব আরোপ করে, পোস্টমডার্ন তখন বিরোধে জোর দ্যায়। সমীর রায়চৌধুরী বলেছেন, কালের তুলনায় স্হানিকতা পোস্টমডার্ন ভাবনার প্রধান উপাদান। নিতাই জানা স্হানিকতাকে বাতিল করে দিয়েছেন।

**  মলয়: আবার প্রশ্নের মধ্যে উত্তর লুকিয়ে বিকল্প খুঁজছ ? ছাত্র পড়াবার ফল বোধহয় !

* সুদক্ষিণা: তাই-ই সই…

**  মলয়: আমার মনে হয় সক্রেটিস প্রতিপাদিত ডায়ালেকটিক তত্ত্ব থেকে নিতাই জানাও মুক্ত নন । ত্ত্বটাকে হেগেল ভাববাদী জামা পরালেও, মার্কস-লেনিন-স্তালিন-মাও-এর কাছে তা ছিল মিলিটারি তত্ত্ব । মার্কস বলেছিলেন শ্রমিক মিলিটারির কথা। তত্ত্বটা সময়কে রৈখিক মনে করে । যখন কিনা পোস্টমডার্ন ভাবনায় রয়েছে বহুরৈখিকতা, যে কথা ফেদেরিকো দ্য ওনিস বলেছিলেন । বহুরৈখিকের একটা রেখার সঙ্গে বিরোধ হতে পারে। সবগুলো রেখার সঙ্গে তো বিরোধ হবে না। ডায়ালেকটিক অনুযায়ী সিনথেসিস কপঞে হয়ে দাঁড়ায় থিসিস । ওই তিনজনের কবিতার অবয়ব সত্যিই একরেখ, তাতে আদি-অন্ত থাকে, যার অবয়বের বৈশিষ্ট্য হল বদ্ধসূচনা আর বদ্ধসমাপ্তি । ওনারা টিপিকাল আধুনিক কবি। এতে ভালো-খারাপ খুঁজতে যেও না।

* সুদক্ষিণা: এগুলোই কি আধুনিক কবিতার বৈশিষ্ট্য ?

**  মলয়: আরও কয়েকটা বৈশিষ্ট্য আছে । প্রধান হল যে তা স্বয়ংসম্পূর্ণ-সমগ্র বা একটা জমাট ঠাণ্ডা পাথরের মতন, কবির ব্যক্তিপ্রতিস্বে ভরাট , নিজের কবিতায় কবি সদা-সর্বদা উপস্হিত থাকেন। মডার্ন কবিতার একটা লাইনের সঙ্গে তার পরের লাইনের সম্পর্ক জরুরি । সাধারণত এক-অভিজ্ঞতানির্ভর হয়। ফলে সুস্পষ্ট চিত্রকল্প থাকে । যুক্তি সাজিয়ে-সাজিয়ে এগোয়। কবি বা লেখক চেষ্টা করেন অন্যদের থেকে আলাদা লিখতে , যাতে তাঁর একটা নিজস্ব ব্র্যাণ্ড হয়। পুরো ব্যাপারটাই ব্রিটিশ রাজত্বে এসেছে। কলকাতা থেকে ওদের রাজত্ব আরম্ভ হয়েছিল বলে ভারতবর্ষে বাংলা সাহিত্যে সবচেয়ে প্রথমে আধুনিকতা এসেছিল। আবার মনে করিয়ে দিই যে মডার্ন ভালো না পোস্টমডার্ন ভালো এরকম তর্ক অবাস্তব।

* সুদক্ষিণা: তাহলে পোস্টমডার্ন সাহিত্যের অবয়ব কী হবে ?

**  মলয়: পোস্টমডার্ন রচনার বৈশিষ্ট্য হল যে পাঠবস্তুটির অবয়ব থাকবে মুক্ত-সূচনা আর মুক্ত-সমাপ্তির আঙ্গিকে । একটা লাইনের সঙ্গে পরের লাইনের সম্পর্ক থাকার সম্ভাবনা কম। রচনাটা পাথরের মতন একশিলা নয়, বরং ছেতরানো । যুক্তির ধাপ দিয়ে গড়া নয় , বা একাধিক যুক্তিফাটল থাকে তাতে । অর্থাৎ তা একটি একক নয়, তা যৌগিক । পরতের পর পরত টুকরো-টুকরো দ্রুতগামী চিত্রকল্প থাকে । রচনাটিতে বিষয়কেন্দ্র থাকে না । লেখকের ব্যক্তিপ্রতিস্ব তাতে খুঁজে পাওয়া যাবে না । পোস্টমডার্ন সংকলনটা আবিষ্কার প্রকাশনী থেকে আগামী বইমেলায় বেরোবে । ওতে আমার একটা দীর্ঘ প্রবন্ধ আছে। যোগাড় করে পোড়ো । তাহলে বিস্তারিত জানতে পারবে।

* সুদক্ষিণা: বইটার প্রথম সংস্করণ উষারঞ্জনবাবুর কাছ থেকে নিয়ে পড়েছি । তাই তো বিষয়টা সম্পর্কে আরও জানার ইচ্ছা জাগছে ।

**  মলয়: নতুন সংস্করণে নতুন সংস্করণে আমি সমীর রায়চৌধুরী আর বাংলাদেশের এজাজ ইউসুফির তৈরি করা তুলনামূলক সারনি দুটো অ্যাড করেছি।

* সুদক্ষিণা: আপনার এই অধম ওই অধম উপন্যাসখানা নিয়ে স্নাতকোত্তর ছাত্রছাত্রীদের মধ্যে বেশ তর্ক চলছে। আপনার বই বেরোলেই তর্কের ঝড় ওঠে। কিন্তু এই বইটি বেশ সাড়া ফেলেছে । আপনি কি পোস্টমডার্ন উপন্যাস লিখবেন ভেবেই রচনা করেছেন গ্রন্হটি ?

**  মলয়: হ্যাঁ । এতক্ষণ পোস্টমডার্ন বলতে যে বৈশিষ্ট্যগুলোর কথা বলছিলুম তা সবই তুমি পাবে উপন্যাসটীতে । রচনার সন্দর্ভে রৈখিকতাকে বিপর্যস্ত করে আমি দিতে চেয়েছি ভাঙা আয়নার ব্রিকোলাজ। তাছাড়া উপ্যাসের কথক একজন স্কুলবালক। অত কম বয়সে টানা ভাবনা সম্ভব নয়। তার উড়ো ভাবনা দিয়ে ভাষাবুননটাকে ছেতরানো করার চেষ্টা করেছি। তুমি দেখবে যে এক প্যারার সঙ্গে পরের প্যারার মিল নেই । ওতে যেমন তুলসীদাস, কবির, রহিম, দাদু, ফয়েজ আহমদ ফয়েজ আর গালিবের ডিসকোর্স আছে, তেমন আছে প্রাগাধুনিক বাংলা কাব্যের ডিসকোর্স। অজস্র চরিত্র আছে । রচনাটায় তুমি মজা, থ্রিল, আহ্লাদ, খুনসুটি, মসকরা, খেলা, আয়রনি পাবে ।

* সুদক্ষিণা: জানি । পড়েছি। এরপর কী লিখছেন ?

**  মলয়: এবারের হাওয়া৪৯ পত্রিকায় আমার নখদন্ত নামে একটা পোস্টজেনেরিক উপন্যাস থাকছে । রামায়ণ-এর মতন সাতটা অংশ আছে । তাই সাবটাইটেল দিয়েছি পোস্টমডার্ন সাতকাহন । তবে মহাভারত থেকে একটা আইডিয়া নিয়েছি । তা হল গল্পের ভেতর গল্প । আবার তার মধ্যে পশ্চিমবঙ্গের চটকলগুলোর তথ্য আছে । কিন্তু নায়ক-নায়িকা, পাত্র-পাত্রী নেই । লাফিয়ে-লাফিয়ে বিষয় পালটেছে । একেবারে ডিন্যারেটিভাইজ করে দিয়েছি। বের হলে পোড়ো। পড়ে তোমার রিঅ্যাকশান জানিও ।

( জীতেন্দ্রনাথ হাটুই সম্পাদিত কুবাই পত্রিকার ১৪০৯ শারদ সংখ্যায় প্রকাশিত সাক্ষাৎকারটি নিয়েছিলেন যাদবপুর বিশ্ববিদ্যালয়ের স্নাতোকোত্তর ছাত্রী সুদক্ষিণা চট্টোপাধ্যায় )